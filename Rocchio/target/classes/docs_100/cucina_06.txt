Con le barbe di frate
la vita diventa agretta

Appare in questi giorni sui banchi dei mercati un ortaggio che si chiama barba di frate. Ha l'aspetto di un ciuffo di fili lunghi e sottili che rassomigliano in effetti alla barbe incolte di certi frati cappuccini. Ma come molte cose nel campo della gastronomia, passando da Nord a Sud, con lo stesso nome si indica un'altra cosa, e la stessa cosa (ossia l'ortaggio di cui sopra) prende un altro nome.

Andiamo con ordine: con il nome di barba di frate si indica nell’Italia Centrale l’erba stella, mentre quella che al Nord si chiama barba di frate viene chiamata in Centro Italia agretto. E non è finita qui perché invece con il nome di agretto in alcune zone dell’Italia settentrionale si intende il crescione. Insomma ne è venuta fuori (e non poteva essere diverso visto che di frutti del'orto stiamo parlando) una bella insalata. Anche se il modo migliore di cuocere gli agretti o barba di frate che dir si voglia è di farli prima sbollentare in acqua calda e poi ripassarli in padella con aglio olio e peperoncino.

D'altronde un certo immaginario popolare ha sempre associato ai frati qualcosa di piccante. Anche se parafrasando il grande Luciano Bianciardi (lo scrittore che come nessun altro ha saputo raccontare le contraddizioni dell'Italia del boom, ma anche la vita dei minatori toscani che morivano per gli scoppi di grisù come a Ribolla) si potrebbe dire che non sono certo le barbe di frate a rendere in questo periodo la vita agretta.


Salame, ravioli al burro fuso
Alla Fratellanza di Gaggiano, fuori Milano, il tempo sembra essersi fermato

Lo sfoglio e mi piange il cuore; lo accarezzo, lo annuso; guardo le sue pagine ingiallite, odoro il suo odore di carta che sa di vecchio e mi si stringe lo stomaco; guardo le sue foto: ristoranti chiusi, locali che hanno perso lo smalto, trattorie che si sono trasformate in banche... Trentaquattro anni sono passati da quel mio primo 100 Ristoranti Top, edito da Cesare Lanza e prefato da Carlo Tognoli, che partendo da Milano suggeriva al goloso il fuori porta: una gita gastronomica che arrivava fino al castello di Cozzo Lomellina (da frate Eligio Gelmini, fratello del prete inquisito), e all'emergente San Domenico di Imola... Se nel 1977 facevate un salto all'indietro, ora vi sembrerà di tornare addirittura all'antico, deviando di un paio di chilometri dalla Nuova Vigevanese che da Vigevano porta a Milano. Oggi, all'entrata della frazione, ci sono un po' di quelle brutte villette a schiera dei geometri degli Anni Sessanta, Settanta, Ottanta e Novanta, ma ecco il resto: «San Vito: quattro case da bassa, alle 8 di sera in giro non c'è più un'anima; alle nove sono tutti ai bar della piazza, alle dieci sono tutti a nanna... Fino a qualche tempo fa San Vito era famosa per una sola cosa: quel traliccio sotto il quale vennero trovate cariche d'esplosivo, proprio mentre Gian Giacomo Feltrinelli moriva su un altro traliccio, quello di Segrate». 

Erano gli anni di piombo anche per questo angolo di milanese: anni terribili raccontati da giornalisti implumi come Vittorio Feltri, Ferruccio De Bortoli, Massimo Donelli, Gian Antonio Stella, Gigi Moncalvo (e anche il sottoscritto), pulcini di un Cesare Lanza che non sapeva che sarebbe finito stritolato dall'abbraccio di Paolo Bonolis. «Per mesi non si parlò d'altro che di bombe, ricordando questo piccolo borgo tranquillo della provincia. Ora Pier Maria Paoletti con una colonnina di piombo su Panorama lo ha fatto conoscere anche per la gastronomia... Si entra e tornate indietro nel tempo: una saletta all'antica, da osteria di paese... una madia... uno specchio come ce ne sono solo in posti come questo... Questo è il rustico, ma quello vero, quello che sa di campagna, come i piatti che vi portano due sorelle, la signora Ida e la signora Iolanda, e i loro figli, titolari, i cugini Luigi e Ferdinando De Lazzari». Le mamme non ci sono più, ma Luigi e Ferdinando, qualche chilo in più e qualche capello in meno, ci sono sempre: amabili, complici, cordiali, come sempre sorridenti anche se sanno che nessuno della famiglia prenderà più il loro testimone. Oggi si mangia come allora: salame cotto e di fegato che nascono nella vicina Trezzano sul Naviglio, ravioli al burro fuso, risotto con la salsiccia, la minestra rosa per le cipolle, l'irresistibile pollo alla diavola, il gorgonzola, il casalingo salame di cioccolato. Un indimenticabile tuffo nel passato per il quale sarà valsa la pena spendere 40-50 euro.
