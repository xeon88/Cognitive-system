La rivoluzione nella prevenzione dell'ictus, causato spesso dalla fibrillazione atriale, c'è stata nel 2009, ma in Italia attende ancora fuori dalla porta. Tra i 5 grandi paesi europei, il nostro è l'unico che ancora non ha autorizzato il rimborso del primo anticoagulante orale di nuova generazione e degli altri due presto seguiti. E un quarto sta concludendo la fase sperimentale. Proprio in questi giorni, al congresso della Società Europea di Cardiologia in corso a Monaco di Baviera, il gruppo capofila di questi nuovi farmaci (il dabigatran) ha comunicato di aver raggiunto nei paesi in cui è in uso il primo milione/anno di malati trattati. Risultato: 40mila decessi da ictus evitati.

1Giappone, l'eredità del terremoto sulla cardiopatie 2

La fibrillazione atriale è l'aritmia cardiaca più diffusa. Si stima che in Italia colpisca almeno 800mila persone, calcolo fatto sui casi diagnosticati e sui molti di più non conosciuti perché la malattia non dà alcun fastidio e spesso non ci si accorge di averla. Sino a che non provoca un ictus. Il problema è stato sollevato da molti cardiologi italiani intervenuti al congresso di Monaco. "I pazienti aspettano con ansia, chiedono informazioni ai loro medici e alcuni li acquistano a spese proprie in Vaticano o in Svizzera" dice Francesco Bovenzi, presidente dell'Anmco (Associazione nazionale medici cardiologi ospedalieri).

Questa malattia cardiaca aumenta di 5 volte il rischio di ictus, e dei 38 miliardi di euro spesi ogni anno in Europa per gestire le conseguenze dirette e indirette delle paralisi cerebrali 13,5 miliardi sono associati alla fibrillazione. Gli eventi correlati a questa aritmia, inoltre, sono prevalentemente di tipo emorragico e sono 3 volte più mortali degli ictus ischemici. Gli unici anticoagulanti disponibili oggi nel nostro Paese per la prevenzione anti-ictus sono gli antagonisti della vitamina K, scoperti 50 anni fa, e la cui somministrazione comporta pesanti problematiche e costi indiretti per
il paziente e la famiglia: l'obbligo di frequenti analisi del sangue a vita per bilanciare correttamente l'azione terapeutica con il rischio di emorragia, interazioni con altri farmaci e con molti cibi, e variazioni stagionali.

I nuovi anticoagulanti invece evitano tutto ciò. Tre rappresentano già una realtà: il capofila dabigatran, autorizzato dalle agenzie del farmaco Usa e UE che qualche mese dopo hanno autorizzato anche il rivaroxaban. Apixaban invece ha appena concluso con successo tutte le sperimentazioni connesse alla fibrillazione atriale ed ha aperto le procedure di autorizzazione. Infine vi è l'Edoxaban che dovrebbe concludere le sperimentazioni il prossimo anno.

Il costo maggiore del nuovo farmaco, legato alle ingenti spese di sperimentazione, secondo gli esperti, sarà più che recuperato dalla maggiore efficacia terapeutica, dai minori effetti collaterali e da un aumento dell'aderenza dei pazienti alle terapie, legata appunto alla semplicità d'impiego. Anche l'aggiornamento delle Linee guida della Società europea di cardiologia per la gestione della fibrillazione atriale, presentate a Monaco, promuove l'utilizzo di questi farmaci.