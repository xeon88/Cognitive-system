Onu: ci sono le eco-mafie
dietro la deforestazione
Un rapporto compilato dal Programma delle Nazioni Unite per l'Ambiente e l'Interpol spiega come le organizzazioni criminali sono in grado di raggirare i governi, distruggere le foreste e guadagnare milioni di dollari all'anno dalla vendita di legname.

OGNI GIORNO nella foresta dell'Amazzonia viene commesso un delitto. Ma lì dove la polizia corrotta voltava lo sguardo e fingeva di non vedere, ora è riuscita ad arrivare l'Interpol. Dopo le indagini - condotte grazie all'aiuto del UNEP, l'organo delle Nazioni Unite per la protezione dell'ambiente - si è giunti a una conclusione: il disboscamento delle foreste tropicali ha un mandante, la criminalità organizzata. Quando ormai gran parte (circa l'80%) delle foreste naturali presenti sulla Terra sono già scomparse, arriva dalle Nazione Unite una ricerca 1 che fa i numeri del fenomeno. Gli interessi dei trafficanti di legno si estendono dall'Amazzonia all'Africa centrale, passando per il sud-est asiatico. La malavita ha un'enorme responsabilità rispetto alla morte lenta dei più efficienti "polmoni" della Terra. Dietro ogni foresta che sparisce, nel 50% dei casi - in alcuni frangenti si arriva anche al 90% delle probabilità -  c'è la mano dei trafficanti di legno.  Il commercio illegale di legname è un ottimo business per le eco-mafie. Un settore capace di far guadagnare  alla criminalità organizzata tra i 30 e i 100 milioni di dollari l'anno. 

Come aggirarano la legge. Uno degli aspetti più spaventosi consiste nel modo in cui i trafficanti riescono ad esportare il legname fuori dai Paesi in cui gli alberi sono stati tagliati illegalmente. Il rapporto descrive oltre trenta modi per trasportare questi carichi. Uno dei metodi più usati è ovviamente la falsificazione dei documenti, seguito subito dopo dalle "bustarelle". In alcune nazioni il costo di un singolo permesso ottenuto grazie alla corruzione di un agente è di 50 mila dollari.

La truffa dell'eco-friendly. Un altro trucco messo in atto di frequente dai contrabbandieri è quello di accaparrarsi i finanziamenti governativi fingendo di aver ottenuto il legname da foreste create dall'uomo, come quelle nate per la riduzione del CO2. Nel 2009, il governo brasiliano, nel corso di un'inchiesta volta a smascherare proprio questo tipo di truffa, incriminò circa 3000 società per aver esportato del legname "eco-certificato" negli Stati Uniti, Europa e Australia.   

Tra i dati emergenti dal rapporto delle Nazioni Uniti c'è n'è uno in particolare in  grado di far capire quanto siano complesse queste organizzazioni. Uno dei modi migliori per avere un permesso falso è infatti lanciare un attacco hacker ai siti internet dei governi e cambiare elettronicamente i dati. Un nuovo metodo per esportare il legname illegale è quello di mischiarlo con quello legale producendo carta, polpa di cellulosa o assi di legno. 

Le vittime inaspettate. In questi ultimi anni c'è anche chi ha perso la vita per proteggere le foreste tropicali. Nella Repubblica democratica del Congo oltre 200 guardiaparco del Virunga National Park sono stati uccisi per difendere i confini della riserva dalle milizie che operano nella vendita del carbone prodotto dagli alberi della zona. Un traffico - che nonostante la lotta dei rangers - continua a generare in Congo 28 milioni di dollari all'anno.  "Il taglio illegale non sta dimuenndo, anzi sta raffinando le sue tecniche per eludere i controlli, e i cartelli sono sempre meglio organizzati", scrivono gli autori del rapporto nella prefazione. "Ciò che è davvero scioccante è l'enorme quantità di legname che non viene registrato", infatti i dati di import ed export non garantiscono una fedele fotografia del commercio di legname.

Dal rapporto dell'UNEP si deduce che finché il traffico sarà così conveniente, le organizzazioni criminali continueranno la pratica del taglio e del commercio illegale a spese dell'ambiente e della popolazione indigena. Lo studio invita pertanto alla creazione di un'unità di controllo internazionale per mettere fine al fenomeno: solo uno sforzo coordinato tra i diversi paesi consentirà di impedire alla criminalità organizzata di sfruttare questa situazione: "fin tanto che i profitti del taglio illegale saranno così alti e le possibilità di essere scoperti così basse, non vi è ragione di abbandonare questo traffico", scrivono gli autori.

Un futuro incerto. Se gli effetti immediati della deforestazione sono ben documentati, in particolare la scomparsa delle foreste dalla superficie terreste, le ripercussioni a lungo termine per il pianeta potrebbero essere ancora piu gravi: l'aumento delle emissioni di anidride carbonica, risultato della deforestazione, svolgono un ruolo cruciale nei cambiamenti climatici.