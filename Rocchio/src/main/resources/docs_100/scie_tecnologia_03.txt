I televisori Loewe "personalizzabili"
Una delle principali aziende europee prova a mettersi a disposizione dei desideri dei consumatori, presentando i propri televisori "individuali", configurabili in tutte le sue componenti, sia quelle estetiche che quelle funzionali
dal nostro inviato ERNESTO ASSANTE
Lo leggo dopo
(reuters)
VEDI ANCHE
ARTICOLO
I computer Ibridi
metà pc, metà tablet
ARTICOLO
L'invasione dei supertelevisori
Più grandi e sempre connessi
La parola d'ordine è "personalizzazione". Non c'è dubbio che oggi quello di "personalizzare" i propri oggetti, ma anche le funzioni degli oggetti, sia uno dei trend più importanti nel mercato delle nuove tecnologie. Il consumatore non si accontenta più acquistare oggetti o device prodotti in serie, oppure, anche se li acquista, vuole poi avere la possibilità di modificarli a proprio piacimento, di aggiungere o togliere funzioni, di rendere l'oggetto che ha nelle mani sempre più simile a se stesso, sempre più personale.

E se tutto questo è ormai lingua corrente nel campo degli smartphone e dei tablet, pian piano sta diventando regola anche per il resto delle macchine che utilizziamo quotidianamente. 

Ecco allora che una delle principali aziende europee, la Loewe, prova a mettersi a disposizione dei desideri dei consumatori, presentando i propri televisori personalizzabili, anzi addirittura "individuali".  Loewe declina la  personalizzazione della tv con due prodotti davvero interessanti, il Loewe Reference ID, e il Loewe Individual. "Quello che ci sembra importante oggi", dice Stefano Borgognoni, amministratore delegato e presidente di Loewe Italia, "è fare in modo che il consumatore possa avere la possibilità di scegliere. E in questo caso la personalizzazione del prodotto è una caratteristica che solo Loewe è in grado di offrire". 

E' vero, l'azienda tedesca, fondata nel 1923 a Berlino, non è in competizione con i grandi produttori che puntano al mercato di massa, ma è in prima linea sull'innovazione e sui prodotti all'avanguardia nel design e nella qualità. Ed è in quest'area che vengono proposti i nuovi prodotti, arrivando con i televisori della serie Reference ID al massimo della personalizzazione, con la realizzazione di pezzi unici, con incisioni individuali o materiali speciali, che vengono realizzati direttamente da Loewe nella fabbrica dell'azienda a Kronach. 

Certo, il Reference punta un pubblico molto limitato, ma l'Individual, l'altro televisore di punta della Loewe presentato a Berlino, consente al consumatore di creare il proprio televisore scegliendo tra più di un milione di combinazioni possibili per colori e materiali. Non un tv uguale all'altro, insomma, macchine che in qualche modo riflettono la personalità d chi li acquista o si adattano con facilità all'ambiente in cui vanno inseriti. Ogni singolo elemento, dal design alla dotazione tecnica, può essere personalizzato secondo i gusti e i desideri individuali. Si può ad esempio optare per la retroilluminazione LED monocromatica, che crea una luce soffusa intorno al televisore, si possono cambiare i colori della cornice e del retro così come il rivestimento degli altoparlanti Loewe Reference ID Speaker, che a loro volta possono essere personalizzati scegliendo tra un’ampia gamma di varianti differenti. 

A Berlino Loewe ha presentato tra l’altro alcuni pezzi unici, prototipi, come il modello realizzato in collaborazione con il produttore italiano di pianoforti Fazioli. Ma il Reference può essere personalizzato anche nelle funzioni, creando un menù di opzioni che contiene le emittenti televisive preferite, o i file multimediali più interesanti, o i siti internet più frequentati, così come si personalizza la schermata home del proprio pc o tablet. 

E l'Individual arriva alla personalizzazione anche dei colori dei bordi laterali del televisore  ma anche della base dei supporti di installazione, gli stand da terra o da tavolo, con  profili colorati di molti colori diversi, da abbinare con il design ideato da Phoenix Design di Stoccarda.

Insomma, ad ognuno il suo televisore, sempre puntando però sul trend fondamentale del mercato, quello della connettività. Ormai è difficile chiamare televisori delle macchine che sono in realtà degli schermi connessi alla rete che hanno, tra le molte funzioni, anche quella di farci vedere programmi televisivi in diretta sui canali che li trasmettono, e in questo terreno si muovono anche i prodotti della Loewe, come la macchina "di punta" della gamma, il Connect, un televisore intelligente che ha la possibilità non solo di collegarsi alla rete e di avere 4500 possibilità di configurazione differente, ma che si propone come un vero è proprio computer nei quattro diversi formati, da 32'' e 40” fino ai grandi schermi da 46'' e 55''. Il televisore è full HD, 3D, decoder HDTV, tuner DVB, tutti i collegamenti sono garantiti: due slot CI+, tre HDMI, di cui uno con ARC, nonché due ingressi USB e una porta Ethernet con scheda WiFi. Esiste anche la variante di Connect ID con hard disk DR+, con una capacità di memoria totale di 500 GB, per registrare e vedere in differita una trasmissione, metterla in pausa e perfino rivedere le scene preferite continuando la diretta. 

Insomma, la tecnologia europea è in grado di competere ad armi pari con quella orientale che da tempo domina il mercato, e di farlo con intelligenza e innovazione, puntando su personalizzazione e connettività. E sull'innovazione assoluta: a Berlino Loewe a mostrato due prototipi estremamente innovativi, il primo dedicato all'audio, "Orchestra 3D", un sistema audio a 360 gradi che consente di ascoltare musica (ma anche l'audio dei film da un televisore) senza avere un punto di ascolto "perfetto" nella stanza, come accade oggi per i sistemi stereo o anche quelli 5.1. Orchestra 3D consente di ascoltare l'audio allo stesso modo in qualsiasi punto dell'ambiente in cui è contenuto, anche spostandosi da una parte all'altra della stanza, senza subire alcuna variazione.Ma ancora più spettacolare è il prototipo di schermo "invisibile" mostrato a Berlino, un televisore completamente trasparente, un vetro sul quale è possibile vedere i contenuti e che, una volta spento è assolutamente invisibile e trasparente. Il futuro della tv, insomma, è appena cominciato.