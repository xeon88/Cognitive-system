Addio estati torride in sud Europa?
Presto potrebbero tornare più miti
Uno studio inglese mette in relazione i mutamenti che dagli anni '90 hanno reso i mesi estivi più piovosi al nord in Europa, e più caldi e secchi al sud, con un'oscillazione nelle temperature dell'oceano Atlantico. Ma tutto potrebbe cambiare a breve, con il raffreddamento delle acque oceaniche

L'ESTATE appena passata è stata una delle più calde di sempre 1. Temperature torride, ben al di sopra della media, città infuocate e poca tregua anche al mare. Anche negli anni precedenti non è andata tanto meglio: il sud dell'Europa è ormai abituato a mesi estivi roventi. Ma tutto questo potrebbe cambiare: lo suggerisce l'andamento delle temperature dell'oceano Atlantico. Dopo un periodo di riscaldamento che, a partire dagli anni '90, ha reso le estati europee sempre più piovose e moderate al nord e molto calde e asciutte al sud, lo studio realizzato da Rowan Sutton e Buwen Dong dell'Università di Reading, in Gran Bretagna, e pubblicato su Nature Geoscience 2, prevede un periodo di raffreddamento delle acque oceaniche che avrà ripercussioni sul clima europeo.

Incrociando una serie di dati relativi alle temperature delle acque dell'Atlantico e il clima europeo, i ricercatori britannici hanno osservato una stretta correlazione tra i ciclici periodi di riscaldamento dell'oceano e le 'anomale' estati europee, registrate tra 1930-1960 e a partire dai primi anni '90, che portano a pensare che l'Atlantico giochi un ruolo chiave nei mutamenti del clima in Europa. 

Le estati torride rimarranno con noi finché l'Atlantico resterà insolitamente caldo. Ma la situazione potrebbe presto cambiare, e in modo repentino. Basandosi su una transizione precedente, i ricercatori sottolineano che un ritorno ad un abbassamento delle temperature atlantiche potrebbe avvenire in modo rapido. Con un conseguente cambiamento repentino del clima europeo, come avvenuto nel trentennio precedente, e con estati finalmente più miti sul Mediterraneo.