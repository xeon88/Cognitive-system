LOS ANGELES - Il ranch situato a San Luis Obispo della star di The Big Bang Theory, Johnny Galecki è stato devastato da un incendio. Sono stati i portavoce dell'attore a confermare la notizia sulle colonne di Variety. Fortunatamente non ci sono state vittime o feriti. Secondo Tmz sono stati oltre 1200 gli acri di terreno coinvolti nel poderoso incendio, l'attore però non si trovava nel ranch quando le fiamme sono divampate e ha fatto sapere che tornerà alla sua proprietà una volta che il fuoco verrà completamente domato. San Luis Obispo si trova fra Los Angeles e San Francisco, in una zona paesaggistica di grande bellezza. Il Leonard Hofstadter della popolare sitcom statunitense ha dichiarato: "Ho il cuore spezzato per tutti coloro che vivono nella zona e hanno subito perdite a causa di questo incendio, una minaccia costante per noi. Possiamo sembrare pazzi a vivere in una zona così a rischio, ma la bellezza di quel paesaggio rurale è unica. La nostra comunità mi ha insegnato che una volta che il fumo si dirada arriva il tempo di ricostruire. Lo abbiamo già fatto e lo faremo di nuovo, insieme. Grazie infinite a CalFire e all'ufficio dello sceriffo per aver messo in sicurezza la zona. Sono grato che non ci siano morti e feriti", le prime dichiarazioni di Galecki.
