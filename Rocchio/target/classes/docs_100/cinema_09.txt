“On the Road”, qui la giovinezza brucia
Un riuscito e struggente ritratto 
della Beat Generation

Caro Marlon, ti prego di comprare On the road e di farne un film…»: inizia così la lettera che nel 1957, con le copie del libro fresche di stampa, Kerouac scrisse a Brando, il quale neppure rispose. E ci sono voluti altri 55 anni e l’ostinazione di Coppola che nel 1979 acquistò i diritti del libro proponendolo senza esito a vari colleghi fra cui Godard e Gus Van Sant, perché la Bibbia della Beat Generation venisse trasferita su grande schermo. Ad assumersi l’affascinante compito è stato il regista brasiliano Walter Salles, che dai sudamericani viaggi di Diari della motocicletta è passato ai coevi vagabondaggi nordamericani di un gruppetto di ventenni ribelli, ispirati come si sa a personaggi reali. Sal Paradise è lo stesso Kerouac, Dean Moriarty è Neil Cassady, per quasi due lustri suo fratello di sangue, alter ego e compagno di scorribande fra bordelli, droga, alcool e jazz; Carlo Marx sta per il poeta Allen Ginsberg, vanamente innamorato di Neal e amico fino alla morte di Jack, mentre Old Bull Lee è lo scrittore guru William Borroughs. Ci sono poi due fondamentali personaggi femminili, la sensuale Marylou e la borghese Camille (in realtà Luanne e Carolyn), entrambe mogli dell’infedele Dean.  
 
Affrontare un romanzo che ha immortalato il ritratto di una generazione di giovani a uso di tutte le successive generazioni, non era impresa facile. Si trattava di dare un minimo di filo narrativo a un testo ondivago; recuperare il senso di uno stile improntato alla svisatura jazz; ritrovare una cornice d’epoca che non fosse imbalsamata; mantenersi fedeli nell’essenza se non nella forma. E soprattutto giocare sul crinale di un percorso interiore che si realizza attraverso un movimento nello spazio, di una scoperta di sé che è anche una riscoperta di un grande paese, un inno all’America. Basandosi sulla prima versione, quella del 1951 scritta su un rotolo lungo trentacinque metri per non interrompere sul cambio pagina il flusso della scrittura, Salles ha vinto la sfida su molti piani: ha riunito un cast notevole, dove spicca il triangolo Riley/Hedlund/Stewart; ha reinventato il paesaggio vergine e incontaminato dell’America fra il 1947 e il 1950; è riuscito a coniugare in modo convincente ispirazione creativa e vocazione autodistruttiva dei protagonisti. Manca, è vero, un’idea del contesto storico (la guerra fredda, il McCarthysmo) e forse il film non è abbastanza incendiario e «be bop», ma ha dentro sensibilità, spontaneità, bellezza e lo struggente sentimento di una giovinezza che brucia.