Gp del Belgio: trionfa Button davanti a Vettel
Alonso messo k.o. da Grosjean
In una gara condizionata da un incidente alla partenza l'inglese su McLaren s'impone. Massa è quinto


MILANO- In Belgio vince Jenson Button su McLaren che mancava sul gradino più alto del podio dalla gara inaugurale del campionato in Australia. Secondo Sebastian Vettel con la Red Bull che guadagna punti preziosi in ottica mondiale. A chiudere la Lotus di Kimi Raikkonen, mentre l'unica Ferrari rimasta, quella di Felipe Massa, ottiene un buon quinto posto. Ma l'esito della gara è stato pesantemente condizionato dall'incidente alla partenza innescato dall'altra Lotus di Romain Grosjean (per lui probabili sanzioni in arrivo): dopo una carambola da brivido il leader del mondiale Fernando Alonso è fuori con tanto spavento. «Sto bene al 100%», rassicura lui via Twitter. Ma certo, la rabbia è tanta per l'occasione sprecata.

Gp del Belgio: incidente alla partenza
                     
QUATTRO VETTURE FUORI- Dicevamo dell'incidente iniziale: l'errore di Grosjean mette fine alla corsa di Alonso ed Hamilton e a quella del messicano Perez su Sauber. Button ha gioco facile -come aveva dimostrato nelle prove- nel condurre la corsa dall'inizio alla fine. « Questo circuito è speciale per tutti i piloti, per la sua storia, per il percorso, vincere qui partendo in pole e rimanere in testa per tutta la gara è incredibile», commenta a caldo l'inglese ex campione del mondo.

LA FERRARI PENSA A MONZA- In casa Ferrari c'è soddisfazione per il piazzamento di Felipe Massa, ma tanto rammarico per l'uscita di Alonso. «Maassa ha fato un'ottima gara, visto da dove partiva, ma oggi c'è un grandissimo rammarico per la possibilità che potevamo avere con Fernando di andare sul podio» commenta a Raisport il team manager della Ferrari, Stefano Domenicali, «avevamo puntato sulla velocità per fare i sorpassi, abbiamo perso dei punti ma ora dobbiamo reagire subito abbiamo una gara importante per il campionato come Monza». Appuntamento alla prossima settimana, dunque.

LA CLASSIFICA MONDIALE- Con il secondo posto ottenuto a Spa, Sebastian Vettel risale la classifica piloti portandosi a 24 lunghezza da Alonso che mantiene il primo posto a quota 164. Al terzo posto c'è l'altra Red Bull di Mark Webber che in Belgio non è andato oltre il sesto posto e ora rischia di essere sorpassato da Kimi Raikkonen a un solo punto di distanza.