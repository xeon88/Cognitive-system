Arriva l'etichetta "salva clima"
I prodotti dicono quanto inquinano
Le aziende che aderiscono al progetto dell'associazione misurano quanto i loro articoli emettono in termini di CO2: dalla fase di produzione a quella di smaltimento finale. E lo comunicano al consumatore finale che è libero di scegliere quale stile di vita adottare per non incidere sull'ambiente. Le aziende in questo modo possono virare verso scelte di produzione più sostenibili

TRASPARENZA e consumo responsabile. Potrebbero essere queste le parole d'ordine dell'iniziativa promossa da Legambiente in collaborazione con Ambiente Italia. Un'etichettatura dei prodotti che non preveda solo la nomenclatura degli ingredienti secondo le regole dettate dall'Unione Europea, ma che contempli un'informazione ulteriore: quella sull'impatto ambientale di cui questi prodotti sono responsabili. Che spieghi, in altre parole, qual è l'impronta degli articoli in termini d'inquinamento e di emissioni di CO2 durante tutto il ciclo di vita, dalla produzione fino allo smaltimento.

Si chiama ETICHETTA PER IL CLIMA e consente alle aziende che aderiscono all'iniziativa di poter tracciare i propri prodotti fornendo al consumatore un dato numerico sintetico espressione di quanto quel prodotto "incide" sull'ambiente. "In Europa e nel mondo questo genere di attività è già in forte espansione", commenta Andrea Poggio, presidente della Fondazione Legambiente Innovazione, "in Inghilterra, ad esempio, tramite la Carbon Footprint, sono già oltre 25 mila i prodotti tracciati, oltre 10 mila negli Stati Uniti, la Francia ha siglato un accordo con la grande distribuzione affinché si prosegua con questa grande politica di trasparenza e di innovazione". "In Italia ci stiamo muovendo", prosegue Poggio, "ma non è ancora abbastanza". 

Sul sito www.viviconstile.org 1, infatti, sono catalogate un centinaio di aziende con relativi prodotti: dalle passate di pomodori, alle stampanti, ai televisori, ai meloni, fino ai crackers, ma anche i menu completi. "Scopriamo così  -  dichiara Andrea Poggio -  che il menu vegetariano proposto dall'Agriturismo Il Campagnino costa all'ambiente 1.060 grammi di CO2, mentre il menu di carne ben 8.350 grammi, otto volte di più. Di fianco al prezzo, potrebbe dunque comparire su qualsiasi prodotto, anche il costo ambientale. E' quello che ha fatto Legambiente con l'istituto Ambiente Italia, scoprendo così le emissioni di CO2 di diversi articoli, tra cui lampadine, passate di pomodoro, stampa di carta, meloni, adesivi per parquet, biscotti e imballaggi. Con queste aziende, inoltre, siamo stati pionieri della prima comunicazione ambientale sul prodotto rivolta al consumatore finale".

Come si fa ad essere credibili? "Ci mettiamo la faccia noi di Legambiente, attraverso studi scientifici fatti dall'istituto Ambiente Italia, ma tutto il ciclo di misurazione può essere osservato leggendo la scheda che accompagna ogni etichetta di prodotto. Ogni momento di vita, dalla produzione del prodotto all'impatto di utilizzo fino allo smaltimento finale viene illustrato e raccontato dall'azienda ed è consultabile sul sito" dice ancora Poggio. "Chiediamo al ministro Clini di fornirci un sitema di regole certo attraverso il quale sia più facile operare ed orientarci".

"Sono sempre più numerosi i cittadini che presterebbero attenzione ad un indicatore sintetico, un voto, un giudizio sulle conseguenze ambientali delle proprie scelte di consumo e della fruizione di servizi - ha ribadito Vittorio Cogliati Dezza, presidente di Legambiente. "Le aziende si assumano quindi la responsabilità di misurare l'impatto dei propri prodotti e di dichiararlo in un modo verificabile, così i cittadini che scelgono sulla base di tali dichiarazioni saranno consapevoli delle conseguenze ambientali che li coinvolgono. In questo modo, le aziende sono stimolate ad innovare le produzioni per renderle più sostenibili e i cittadini a cambiare consumi e stili di vita. E' questa la green economy in cui crediamo".