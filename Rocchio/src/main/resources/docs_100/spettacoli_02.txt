Robbie Williams va in chat e canta. 
Ma solo per un utente!
Presto papà, l’imprevedibile Take That ha sorpreso un giovane utente di una video chat regalandogli una performance sulle note dell’inedito “Losers”, anticipazione del nuovo album in arrivo in autunno

Gianni Morandi direbbe “Uno su mille ce la fa”. E avrebbe quasi ragione, se non fosse che per rendere appieno l’idea di ciò che è appena successo a un giovanotto inglese sarebbe più opportuno dire “Uno su un miliardo ce la fa”. L’eletto si chiama Adam Houabi, 19enne di Hornchurch, nella regione britannica dell’Essex, che come tanti suoi coetanei è un assiduo frequentatore del sito ChatRoulette.com, una video chat online piuttosto popolare tra i navigatori della rete perché basata sul principio della connessione “random”, cioè casuale, tra gli utenti. Basta avere una webcam, entrare nella chat, e attendere, come si fosse al banco di una vera roulette, che il sistema assegni all’interessato un interlocutore a caso tra tutti coloro che sono online sul medesimo sito in quello stesso istante. Insomma, un modo divertente e tutt’altro che scontato di conoscere gente in ogni angolo del pianeta senza operare alcuna scelta, ma abbandonandosi alla “sorte”. Ed è proprio la buona sorte, per usare un eufemismo, ad aver riservato al giovane Adam la sorpresa più incredibile della sua vita: Robbie Williams. Già, perché dopo una breve conversazione con un altro utente, il ragazzo si è trovato davanti l’imprevedibile Take That, che in diretta webcam si è esibito dal vivo solo per lui intonando un brano inedito che, a sentir Mr. Williams, finirà nel suo attesissimo nono album assolo. “Un minuto prima stavo parlando con un tipo in Algeria”, ha raccontato Houabi, “e poi, incredibilmente, è apparso Robbie. Non potevo credere che fosse davvero lui, così si è tolto la maglietta per mostrarmi i suoi (celeberrimi, ndr) tatuaggi sul petto e mi ha fatto vedere i cinque cameraman che erano insieme a lui nel suo studio di Hollywood. In seguito, Robbie mi ha detto che stava registrando una nuova canzone e ha cominciato a cantare”. Il titolo del brano? “Lui ha detto che si intitola ‘Losers’ (Cioè “Perdenti”, ndr) e che uscirà in ottobre”, ha riferito Adam, il quale, per assicurarsi un bel ricordo di quell’esperienza e condividere questo piccolo grande miracolo web con il popolo della rete, ha registrato l’intero video su iPhone e l’ha pubblicato immediatamente online. Ma se l’informazione raccolta dal ragazzo converge senza dubbio con le voci secondo le quali il nuovo album solistico di Robbie Williams, contenente brani coprodotti dal suo amico Gary Barlow e un misterioso duetto, uscirà proprio in autunno, il severo portavoce della popstar inglese esclude categoricamente che “Losers” sia il singolo di lancio del disco. Ma che importa: Robbie Williams, ora che la bella Ayda Field sta per dargli la sua prima bambina, è riuscito a farne un’altra delle sue. E il fortunato Adam Houabi, a sua volta apparso sulle prime pagine dei giornali di mezzo mondo, un giorno avrà qualcosa da raccontare ai nipotini. Perché, sorpresa a parte, il breve concerto di Robbie, il primo della storia per un solo spettatore, è stato un trionfo. “Ho chattato con un bel po’ di gente strana su ChatRoulette”, ha concluso il giovane, “ma mai con una superstar!”.