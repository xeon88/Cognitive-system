Cannoniera, il "bunker" apre le porte
Bergamo segreta svelata con l'hi-tech
Per la prima volta la Città Alta apre al pubblico il gioiello architettonico del '500, con un progetto di arte contemporanea. Un viaggio nei sotterranei guidato da videoarte e azioni musicali
di LAURA LARCAN
Lo leggo dopo
E' considerata una delle più importanti testimonianze italiane dell'architettura militare del Cinquecento. E' la Cannoniera di San Giacomo, una vasta, profonda e labirintica struttura incastonata nel monumentale complesso delle Mura Venete, baluardo della medievale Città Alta. Va immaginata come un sistema di vani sotterranei e passaggi militari che si articola proprio sotto l'omonima Porta in marmo della città che taglia le mura. Un gioiello architettonico che è quasi del tutto sconosciuto al grande pubblico, perché chiuso da sempre, e visitabile solo in occasione delle aperture straordinarie organizzate dal gruppo speleologico bergamasco. A svelarlo fino al 9 settembre ora ci pensa il giovane e ambizioso progetto "Contemporary Locus  -  luoghi riscoperti dall'arte contemporanea", curato da Paola Tognon con la collaborazione di Paola Vischetti, che punta all'apertura e alla rilettura luoghi segreti, dimenticati o dismessi della città attraverso la connessione con la creatività più attuale del panorama nazionale e internazionale. 

Non a caso, dopo la Cannoniera, la rassegna aprirà l'ex Hotel Commercio di Bergamo dal 22 settembre all'11 novembre. Ad accompagnare ora la discesa in ambienti che appaiono quanto mai ammantati da un'atmosfera di mistero e segretezza, difficili da decifrare e percepire nella loro interezza e per questo evocatori di una potente suggestione, sono due artisti, la videoartista e filmaker Anna Franceschini, nata a Pavia, classe '79, e Steve Piccolo americano del New Hampshire, classe '54, votato ad una ricerca multidisciplinare, che fa leva soprattutto sulle sperimentazioni musicali e ambientali, e per la versatile progettualità figurativa. Sono i loro interventi creativi differenti, diametralmente opposti, che però si armonizzano e si congiungono, per dirla con le curatrici, "nella costruzione di un percorso dentro la spazialità oscura e segreta di un luogo sconosciuto, un luogo il cui ingresso si cela però, come nelle più antiche leggende, su un vasto spalto erboso e alberato che permette di dominare l'intera città moderna sottostante". 

Ecco, allora, che lo spazio buio e segreto viene "illuminato" dalle opere dei due artisti regalando al visitatore un crogiuolo di percezioni distinte man mano che si addentra nel percorso che ha tanto il sapore di una discesa nelle viscere della città medievale caratterizzate da un'imponenza di blocchi di pietra e cemento. Si incontrano, come fuochi fatui, le opere video di Franceschini, dall'estetica astratta per la quasi totale assenza della figura umana, ma animate da visioni di spazi e luoghi che si inanellano in una narrazione per immagini con il semplice suono delle azioni filmate. E ci si lascia cullare dalla musicalità delle installazioni di Piccolo che compone suoni mediante l'inaspettata combinazione di oggetti capaci di evocare situazioni di vita comune. 

Un gioco di immagini e sonorità che vuole raccontare questo mondo sotterraneo e ignoto, tra passato e presente, recuperando anche quel capitolo di storia della Cannoniera quando durante la Seconda Guerra Mondiale, alcuni dei suoi spazi vennero utilizzati come rifugi militari, bunker e perfino caveau. Era il 4 dicembre del 1942 quando il Municipio concesse alla Banca Mutua Popolare di Bergamo l'uso della Cannoniera di San Giacomo come deposito di titoli, valori e opere. Vennero così compiute le opere necessarie, per rendere l'ambiente adatto a ricevere e custodire i beni della banca. In parte visibili ancora oggi. Alla mostra è abbinato anche un progetto tecnologico, una app gratuita di contemporary locus per iPhone/iPad, realizzata da Elisa Bernardoni, che contiene approfondimenti aggiornati dedicati alle opere, agli artisti, alla storia dei luoghi.