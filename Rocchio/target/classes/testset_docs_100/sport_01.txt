Traffico in tilt sulle strade del Principato di Monaco, invaso da migliaia di tifosi italiani per Monaco-Juventus, semifinale di Champions. Mezz'ora per percorrere in auto poche centinaia di metri, auto incolonnate per oltre un'ora nei tunnel che portano allo Stade Louis II. Davanti agli ingressi migliaia di tifosi attendono l'arrivo delle due squadre, frenetica l'attività di alcuni bagarini. Intanto si gioca in Europa League Ajax-Lione 2-0 LIVE

Non potrà mai avere il fascino del Barcellona, del Real o del Bayern, ma il Monaco volato a suon di gol e bel gioco alle semifinali di Champions e al primato nella Ligue staccando il Psg, piace e crea attesa, al di là dell'altissima posta in palio, nella semifinale contro la Juventus costruita per riportare la Coppa più prestigiosa a Torino 21 anni dopo la finale di Roma vinta contro l'Ajax. "Bisogna mettersi bene in testa che per arrivare alla finale si devono fare due partite giuste - è l'avviso di Allegri ai naviganti - il Monaco di due anni fa aveva più solidità difensiva, ma questo fa così tanti gol che neppure mi ricordo il totale. E segna anche nei minuti finali. Merito di giocatori di gran classe e di Jardim che ha fatto un lavoro straordinario". "Quanto a noi - prosegue il tecnico bianconero , sappiamo benissimo cosa dobbiamo fare e cosa non dobbiamo fare, siamo a un mese dalla fine della stagione, ormai tutte questioni relative alla tattica sono assimilate. E di sicuro non dobbiamo cadere negli errori di Bergamo, dove per un bel po' abbiamo giocato solo in 80 metri". La miglior difesa d'Europa contro l'attacco scoppiettante della nuova stella Mbappè e del rivitalizzato Falcao: "Il Monaco merita il massimo rispetto - dice Gigi Buffon - è una squadra spavalda, garibaldina, che gioca benissimo in attacco. In 180' la maggiore esperienza potrebbe giocare a nostro favore, ma per me resta una sfida equilibrata. Il Monaco così giovane e incosciente, è imprevedibile. E contro le squadre imprevedibili non sai mai cosa ti possa capitare. Il Monaco è arrivato fino qua in modo netto, con sicurezza e personalità. Tra l'altro ha eliminato grandi squadre: il Tottenham e lo stesso Bayer Leverkusen nel girone, il Manchester City e il Borussia Dortmund negli ottavi e nei quarti".

Monaco ci crede, "il Barca non fa testo" - Mbappè e Falcao provano a far meglio del trio di stelle del Barcellona, che la Juventus è riuscita a spegnere per 180'. Jardim, il tecnico portoghese che ha plasmato la spettacolare squadra del Principato, ci crede: "Se prendiamo un gol domani pazienza, un gol lo facciamo di sicuro anche a Torino, per cui bisogna vincere... La Juve non ha fatto segnare il Barca? Tutte le partite fanno storia a sé. Noi non penseremo alle due partite del Barcellona senza gol come la Juventus non penserà che noi abbiamo fatto 6 reti al Borussia Dortmund in due partite. Tutto ricomincia da capo". Per far saltare la difesa bianconera, non c'è che una strada, indica il tecnico del Monaco: "Dovremo essere molto veloci perché se la difesa della Juventus è piazzata diventa estremamente difficile arrivare in porta. Troveremo una squadra che gioca in modo molto diverso rispetto alle ultime avversarie di Champions: Manchester City e Borussia Dortmund hanno una netta impronta difensiva, la Juventus abbina un brillante gioco offensivo a una grande organizzazione in difesa. Dovremo fare molta attenzione, in particolare, sui loro calci piazzati: nelle punizioni e negli angolo la squadra di Allegri è molto temibile". Il Monaco non sceglie tra campionato francese e Champions. "Non abbiamo ancora vinto niente, il vantaggio di 3 punti non è ancora sufficiente per cantare vittoria. Però in Champions - chiarisce - abbiamo le stesse ambizioni della Juventus. E la situazione che si è creata in campionato, non ha cambiato il nostro approccio alla doppia sfida delle semifinali di Champions. Abbiamo cominciato nella fase preliminare, siamo già arrivati a 16 partite giocate in questa stagione, speriamo di arrivare a 17...".