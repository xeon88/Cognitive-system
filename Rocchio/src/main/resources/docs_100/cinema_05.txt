Bellocchio: «La Bella addormentata è l'Italia»
Il regista in gara con il film ispirato al caso di Eluana Englaro. «Non è un'opera pro o contro eutanasia»

VENEZIA - «Lo sento, Tu vorresti che parlassimo dell'agonia, della fatica di andare incontro alla morte, dell'importanza della buona morte... Con la consapevolezza condivisa che il momento si avvicinava, quando non ce l'hai fatta più, hai chiesto di essere addormentato». Marco Bellccchio è arrivato al Lido per presentare in concorso il suo Bella addormentata (proiezione ufficiale il 5 settembre alle 19.30, in sala da venerdì 6) con in testa le parole della lettera di Giulia Facchini, la nipote del Cardinal Martini. «Quel suo chiedere la sedazione, il suo essere contro l'accanimento terapeutico inutile... Sono affermazioni che mi hanno colpito molto. Nel film per due volte echeggiano le parole di Papa Wojtyla, lasciatemi tornare alla casa del padre. Bella addormentata non è un film a tesi, pro o contro l'eutanasia, è un discorso tropo complesso e mi rifiuto di ridurre il film a questo. Io ero e sono dalla parte di Beppino Englaro. Sono contrario all'idea che qualcuno decida della vita altrui. Laddove c'è coscienza e libera scelta sull'accompagnamento alla conclusione, quando non c'è assolutamente niente da fare. Insomma, in quella lettera della nipote c'è tutto». All'epoca, racconta, «sono stato aggredito dalla vicenda di Eluana». Però, dice, ha preferito lasciar sedimentare l'emozione. In mezzo ci sono state anche molte polemiche e attacchi preventivi al film.
CLINICA LA QUIETE - Bellocchio lo ha girato due anni dopo quel febbraio 2009. Lo ha ambientato negli ultimi sei giorni di vita di Eluana, quando la ragazza fu portata da Como alla clinica La Quiete di Udine, dove stazionavano i picchetti di militanti pro-vita con lumini, striscioni e preghiere e, dall'altra parte della strada, i sostenitori della scelta di Beppino Englaro. La vicenda cinematografica intreccia storie diverse in quei giorni, dal 3 al 9 febbraio. C'è un senatore Pdl ex socialista (Toni Servillo) che deve votare una legge che va contro la sua coscienza e insieme affrontare il rapporto con la figlia (Alba Rohrwacher), attivista del movimento per la vita che si innamora di un ragazzo schierato sul fronte laico (Michele Riondino) C'è una grande attrice (Isabelle Huppert) che veglia la figlia in coma irreversibile e suo figlio che non riesce a svegliare la madre. C'è una tossica (Maya Sansa) che vuole morire e un medico (Pier Giorgio Bellocchio) che vuole impedirglielo. «Non è un film ecumenico, nel senso che tutti hanno ragione. Ho le mie idee, è noto, diverse da quelle di alcuni personaggi, ma in tutti ho trovato qualcosa. Non è neanche un film ideologico, ma certo non è imparziale. La mia e sempre posizione discretamente laica di uno che non ha la fede, ma guarda con rispetto e interesse chi ce l'ha».

BEPPINO ENGLARO - Il 7 settembre Bellocchio sarà a Udine a presentare il film con Beppino Englaro. «Prima di iniziare film mi sono sentito in dovere di parlare con lui, avevo letto il suo libro. Gli ho detto che avrei fatto un'opera di fantasia con questo dramma dietro. So che l'ha visto, ma non vuole dire nulla di ciò che pensa».

ITALIA E POLITICI - Qua e là appaiono i politici nel film: Berlusconi che sostiene «Se mio figlio fosse vivo e anche con bell'aspetto, mi dicono abbia anche il ciclo mestruale, io non vorrei che togliessero la spina». Le dichiarazioni di voto al Senato sul decreto contro lo stop all'alimentazione che si vuole approvare in pochi giorni con Emma Bonino che esorta i liberali del Pdl a preoccuparsi della «libertà dei cittadini». E, ancora, Quagliariello che urla in Parlamento: «Eluana non è morta, è stata ammazzata». Nella finzione sono rappresentati in un maniera sublime nei dialoghi tra lo psichiatra Roberto Herlitzka e il senatore Servillo. «Scena degna di una satira di Giovenale» riflette l'attore. «Sembriamo senatori romani. Non esiste una sauna per i senatori ma il racconto di Herlitzka ha un'acutezza ironica che ricorda Giovenale. Fanno anche pena, come dice lui, sono depressi perché non chiamano in tv. Nella realtà certe volte li vediamo talmente occupati a stare in tv che ci chiediamo quando leggono, quando studiano una legge, quando si fanno un'opinione?». Non ne escono benissimo in effetti. «Non li guardo con disprezzo», spiega Bellocchio. «Ne colgo lo smarrimento, il loro non sapere dove andare. Nella domanda dello psichiatra, 'ci sono molti malati di mente in parlamento', vedo disumanità patologica più che corruzioni, la loro disperazione. Dico una banalità, lo so, ma il potere è inguaribile». La Bella addormentata del titolo, dice Bellocchio, è l'Italia tutta.

LIBERTA' - Con Bellocchio tutto il cast, da Servillo a Herlitza. Per l'occasione è arrivato anche al Lido Marco Muller, l'ex direttore della mostra del Cinema di Venezia, ora alla guida del Festival di Roma. «Sono qui per festeggiare l'amico Bellocchio e la mostra dell'amico Barbera», si è limitato a dire. Molto più loquace Isabelle Huppert: ha amato, dice il suo personaggio di attrice che si annulla nella veglia alla figlia in coma, la Divina Madre: «Una donna che rinuncia alla sua ragion d'essere - racconta la'attrice francese - ma che in qualche modo mette in scena la morte di sua figlia, la trasforma in un personaggio di fiction, come una principessa, una bella addormentata». La Huppert sottolinea «la grande a onestà intellettuale di questo film, che non da' risposte ma pone domande: che cosa vorremmo? Essere liberi di scegliere? Ma cosa ne facciamo di questa libertà, anche se ci danno la possibilità di morire come vogliamo?».