Ben Hur, Cleopatra, Dolce VIta
Cinecittà rivive con Alex Israel
A Città della Pieve, Il Giardino dei Lauri organizza la prima mostra personale dell'artista californiano, tra i più gettonati della scena americana, che lavora con gli Studios della Warner Bros
di LAURA LARCAN
Lo leggo dopo
CITTA' DELLA PIEVE (Perugia)  -  Un frammento della magia di Cinecittà, gli studios che hanno scritto la storia del cinema non solo italiano e che ora sono al centro di un braccio di ferro istituzionale per il nuovo progetto di riqualificazione, sbarca nel borgo umbro, terra di quiete, palii e capolavori del Perugino. Una serie di statue e oggetti di scena creati per film storici dal famoso laboratorio De Angelis prendono corpo e vita nello spazio d'antico orgoglio barocco della chiesa di Santa Maria dei Servi, riconvertita nel tempo in Museo. Demiurgo di un'operazione in bilico tra una regia visionaria e l'allestimento di un scenografo surrealista è Alex Israel, l'artista californiano di Los Angeles, classe '82, che sta conquistando l'attenzione internazionale della critica a suon di mostre tra musei e gallerie di spicco del panorama attuale. 

LE IMMAGINI 1

Alla sua prima mostra personale in Italia, dall'11 agosto al 1 ottobre, organizzata con fiuto e intuito dai collezionisti Angela e Massimo Lauro, patron de Il Giardino dei Lauri, in collaborazione col Comune di Città della Pieve, Alex Israel sceglie di manipolare gli ambienti proprio con i "reperti archeologici" di Cinecittà. Scelta non del tutto casuale, visto che Israel da buon losangeliano lavora attingendo materiale e ispirazione dagli studios cinematografici, soprattutto con quelli della Warner Brothers di Burbank, con l'idea di evocarne magia e suggestione. "Cinecittà è un tesoro  -  ci racconta l'artista - L'ho visitata per la prima volta a giugno quando, ho selezionato gli oggetti di scena che avrebbero assunto il ruolo di sculture nella mostra. Sapevo che lì avrei trovato magia e storia del cinema: due cose importanti che cerco di incorporare nel mio lavoro". 

Così, in linea con "Property", un lavoro in continua progressione, Israel ha noleggiato, per poi restituire a fine mostra, una serie di sculture utilizzate come oggetti scenici in diversi film (da Cleopatra a Ben Hur a La Dolce Vita), una gamma di oggetti antichi e meno antichi in polistirolo espanso e in fibra di vetro. Ora iconiche, ora anonime, le sculture provengono da un mondo di culture, ere e narrative diverse, e vengono ricomposte da Israel in un dialogo che si svolge tanto tra loro quanto con l'unicità della sede che le ospita. "Attraverso di esse cerco di raccontare una storia, di coreografare il percorso del visitatore mentre lui/lei lo percorre  -  spiega Israel - Nello stesso tempo, in ogni installazione esploro la natura degli oggetti d'arte: essi, come gli oggetti di scena, mantengono vive le loro proprietà magiche; almeno fino a che, nel caso dei miei lavori, non vengono riportate al magazzino da cui provengono a fine mostra". 

E insieme a Property spicca anche un nuovo gruppo di lavori "Flat", fondali cinematografici verticali, come muri, dipinti e stuccati: materiali  -  avverte l'artista  -  che provengono anch'essi dal circuito degli studi cinematografici: vengono realizzati dal team di scenografi della Warner Brothers. "La selezione delle mie prop è sempre un processo complicato. Devo prendere in considerazione lo spazio espositivo, le relazioni tra le prop, la loro forma, nel senso più astratto e scultoreo, e naturalmente devo saper leggere ogni prop come un'immagine o un simbolo. Le prop hanno un loro significato, un loro contenuto narrativo e tanta magia. Alcune volte scelgo un oggetto perché può esistere solo come prop; altre volte, gli oggetti non sono falsi, non sono tutte repliche, e per me questo crea un'interessante tensione tra finzione e realtà all'interno dell'installazione".