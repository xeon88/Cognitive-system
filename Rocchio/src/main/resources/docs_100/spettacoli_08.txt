Uova d'oro e diamanti-surprise
a Venaria i capolavori Farbergè
Alla Reggia di Torino sfila tredici Uova pasquali uniche realizzate dal maestro orafo degli Zar, insieme a 350 oggetti preziosi della Maison, che svelano lusso e estro dei Romanov. Una collezione che era stata costruita dal magnate dell'editoria Forbes
di LAURA LARCAN
Lo leggo dopo
TORINO  -  Le Uova d'oro, con gemme e diamanti del gioielliere degli Zar, ribattezzato "il Cellini del Nord", incastonate tra gli splendori di marmi e stucchi di una Reggia. E' un perfetto gioco di rimandi all'insegna della sontuosità, la mostra "Fabergè alla Venaria" che fino al 9 novembre offre un repertorio di tredici esemplari unici delle leggendarie uova pasquali imperiali dotate di sorprese ingegnose e meccanismi complessi senza pari nel mondo, create tra la fine dell'800 e i primi del '900 da Carl Fabergè (1846-1920), maestro orafo dei Romanov. Ma il percorso espositivo sfoggia anche una vezzosa galleria di capolavori forgiati dai maestri orafi della Maison Fabergé di San Pietroburgo, ben 350 preziosissimi oggetti che svelano gusti e vezzi di una corte imperiale, dagli agli orologi ai set da scrivania (tipico esempio dei doni ufficiali che gli zar offrivano ai notabili dell'impero e ai visitatori stranieri), alle scatolette porta-sigarette, alle fibbie, borsette,  gioielli per signora e cornici. 

Un patrimonio eccezionale, oggi appartenente alla collezione della Link of Times Foundation di Mosca del magnate russo Viktor Vekselberg che con oltre 3500 opere di Fabergé, vanta il primato della più grande raccolta al mondo di Uova Fabergé. Una collezione che ha una sua particolare storia, frutto com'è stata nel 2004 dell'acquisizione all'asta da Sotheby's da parte di Vekselberg della collezione di Malcolm Stevenson Forbes (1919-1990) guru dell'editoria (famoso per pubblicare ogni anno l'elenco degli uomini più ricchi del mondo e con una finissima passione per Fabregè). La mostra, dunque, offre un suggestivo spaccato della vita della corte dei Romanov, avvolta dal mito del lusso e dello sfarzo, con la tradizione pasquale di regalare alla Zarina e all'Imperatrice madre un "Uovo" unico e prezioso con all'interno una lussuosa sorpresa. 

Dal debutto nel 1885,  quando Alessandro III regalò l'Uovo con Gallina all'imperatrice Maria Feodorovna, al coronamento con Nicola II che dal 1894 fino al 1917 commissionò ogni anno due Uova, una per la moglie, la Zarina Alessandra Feodorovna, e l'altra per l'Imperatrice madre. E la mostra vuole anche ricordare che all'incoronazione di Nicola II del 1896 partecipò Vittorio Emanuele III di Savoia, all'epoca principe ereditario. Cuore della mostra non possono che essere loro, tredici Uova pasquali di Fabergé, di cui nove commissionate dagli Zar e cinque da committenti privati (la duchessa di Marlborought, l'americana Consuelo Vanderbilt e la famiglia di industriali russi Kelch). Tra le curiosità, anche la "sorpresa" di un Uovo imperiale oggi disperso: un cuoricino rosso smaltato decorato di diamanti, al cui interno si cela un'altra sorpresa, un trifoglio verde con le miniature imperiali. 

Tra le chicche, il leggendario primo Uovo imperiale della tradizione, l'Uovo con Gallina del 1885, e il prezioso primo Uovo donato alla nuova Zarina Alexandra, il Bocciolo di rosa del 1895, e quelli del 1911, il romantico Uovo con l'Albero di lauro che racchiude un usignolo, e il celebrativo dei 15 anni del regno dello Zar, dove sono riprodotti i ritratti della famiglia imperiale e i principali episodi della loro vita. Fino al penultimo, l'Uovo con la Croce di San Giorgio del 1916. Le Uova del 1917 non giunsero mai a corte per le note tragiche vicende storiche e lo sterminio dell'intera famiglia imperiale. Con la Rivoluzione d'Ottobre, la famiglia Fabergé lasciò la Russia e Carl morì a Losanna nel 1920. Oggi l'originaria Maison Fabergé di San Pietroburgo, dopo alterne vicende e passaggi di proprietà, ha ripreso la produzione delle Uova sui disegni originali trovati negli archivi di Stato.