Prandelli lancia l'operazione Brasile 2014
«Io in panchina? Fino a prova contraria, sì»
Il ct: «Cassano? Deve ritrovare la condizione». Su Totti: «Vorrei non smettesse mai». Su Zeman: «Lo studiamo»
«Io in panchina fino al Mondiale? Fino a prova contraria sì». Così il ct azzurro Cesare Prandelli ha risposto alla domanda se sarà lui a guidare la nazionale ai Mondiali del 2014. Il pensiero del tecnico azzurro è per la gara di venerdì di Bulgaria:«Non posso pensare se non alla gara di venerdì dove prevedo di incontrare tante difficoltà».

Il talento barese Antonio Cassano appena approdato all'Inter e domenica autore di un gol alla Roma (Ansa)
IL CASO CASSANO - Su Cassano fuori dalla nazionale il commissario tecnico ha spiegato che non è una scelta definitiva ma un segnale chiaro. «Non è scomparso dal panorama azzurro - ha detto il ct - ma lui stesso ha detto che è al 50-60% e ora non ho tempo per recuperare i giocatori. All'Europeo mi poteva dare continuità, ora deve ritrovare la forma fisica». Elogi per Giovinco: «Abbiamo sempre creduto in lui, gli mancava solo continuità di gioco. Ma il salto di qualità l'aveva già fatto».
LA CONDIZIONE DI TOTTI - Nella prima conferenza stampa in attesa dell'esordio alle qualificazioni per i Mondiali di Brasile 2014 il commissario tecnico si è espresso anche sulla grandissima prestazione sfoggiata da Totti a Milano contro l'Inter: «Vedi Francesco Totti e vedi il calcio: vorresti che non smettesse mai», ha detto. Ma è un complimento che non comporta inaspettati sviluppi in chiave azzurra: «Stesse sempre in queste condizioni ci starebbe benissimo in un contesto della Nazionale. Ma il nostro progetto è chiaro. Vorresti che un giocatore così non smettesse mai ma speri che ci siano giovani che lo sostituiscano».

LA SORPRESA - E dopo il bell'europeo in Polonia e Ucraina sembra essere anche tornato il sereno sui giovani azzurri nelle rispettive squadre di club: «Due anni fa nella prima partita della stagione in Supercoppa Italiana c'erano due soli italiani in campo. In questa Supercoppa invece ce n'erano parecchi», ha segnalato Prandelli facendo il punto sulle big italiane che hanno cominciato a impiegare più giocatori italiani. «Il Milan ha cambiato parecchio - ha detto - ha un progetto tecnico nuovo, ci sono parecchi italiani e quando giocano nei club fanno esperienza ed è un vantaggio per la Nazionale italiana. Insigne? Ci sono giocatori che con determinati moduli tattici possono esaltarsi molto di più e quelli che a prescindere dai moduli si esaltano lo stesso. Insigne sta dimostrando di sapersi esaltare».

L'allenatore della Roma Zdenek Zeman (Lapresse)
«STUDIAMO ZEMAN» - E riguardo alla strepitosa prestazione della Roma a San Siro il commissario tecnico si è prodigato in elogi sperticati verso il tecnico boemo: «La considerazione di Zeman da parte di noi allenatori è sempre stata alta. Non so il motivo per cui sino ad ora abbia avuto difficoltà a trovare grandi squadre, ma vi assicuro che sui tavoli di Coverciano ancora oggi si studiano le strategie basandoci sugli appunti di Zeman».