«Un film su gli anni bui del bunga-bunga, 
ma il mio politico non è Berlusconi»
Francesca Comencini in gara con «Un giorno speciale», parabola sugli anni che abbiamo (appena) vissuto. Con Filippo Scicchitano

VENEZIA - Nega la somiglianza tra il politico del suo film - che accoglie dopo averla fatta scorrazzare per la città dall'autista Gina la ragazzina che sogna di fare l'attrice - e l'ex premier Silvio Berlusconi. Ma quell'arrivo dell'auto scura nel cortile che sembra tanto Palazzo Grazioli rimanda ai giorni delle cronache del bunga bunga e delle olgettine. «Ci tenevo a ritrarre un politico diverso da Berlusconi. Non è vecchio e qualunque cortile di palazzo di potere ci rimanda immediatamente a Palazzo Grazioli», spiega Francesco Comencini in concorso a Venezia Con Un giorno speciale. Non Berlusconi, dunque, ma un politico che approfitta del suo potere per farsi intrattenere da ragazzine che sognano il salto nel mondo dello spettacolo. Magari con la spinta di madri a caccia per le loro «bellissime» un futuro più dorato del suo. Con una mutua e muta accettazione che il tutto passi anche attraverso favori sessuali. «La scintilla è partita dalle cronache di ragazze coinvolte in storie di prostituzione, nei giorni in cui si parlava di Bunga bunga. Mi sembrava necessario che il cinema lo raccontasse, che non fossero solo i tg a rimandare quelle immagini da racconto irreale e che, invece, ci riguardano tutti». Ha scelto di farlo attraverso due giovani neanche ventenni, ispirandosi al racconto Il cielo con un dito di Claudio Bigagli. Raccontare qualcosa di pesante, spiega, in modo leggero. «Raccontare quel periodo buio che è durato a lungo in questo paese, che lo ha portato fuori dal tempo». Senza illusioni sul presente: «Ce lo ha ricordato qui a Venezia Napolitano: l'emergenza vera è il futuro dei giovani, l'assenza di lavoro e prospettive».
MADRE - Protagonisti, dunque, due giovanissimi. Gina (la debuttante Gliulia Valentini) che sogna si fare l'attrice, spinta più che sostenuta dalla madre a cercare appoggi per sfondare. «Lei la sprona ad entrare in questo mondo, in buona fede, pensando che sia il suo bene perchè è la società che impone regole e modelli», dice Comemcini, rieccheggiando temi cari al movimento Se non ora quando? a cui è molto legata. E Marco (Filippo Scicchitano, la rivelazione di Scialla), al suo primo giorno di lavoro come autista Ncc: deve accompagnare la ragazza da un politico che l'aiuterà per la carriera. Passeranno insieme tutta la giornata, una giornata speciale ma diversa da come la sognavano loro: «In quanto madre frequento tanti ragazzi. Le ragazze all'inizio sono più scafate, poi quando si tratta di entrare nella vita adulta il mondo le fa crollare».

BELLEZZA - Un film, spiega la regista, anche sul ruolo sociale della bellezza: «Gina è stata condotta a credere che la sua bellezza abbia un valore come merce. La madre cura questa bellezza, la trucca e la imbruttisce. Perché il rapporto ossessivo con la bellezza può creare il suo contrario. E poi c'è la bellezza dei luoghi, la periferia di Ponte di Nona, con case colorate, con una loro cura estetica ma piazzate in mezzo al nulla, senza servizi. E quella di Roma, indiscutibile ma ferita».

GINA E MARCO - Gli interpreti del film (in uscita il 4 ottobre, prodotto da Palomar e distribuito da Lucky Red) li ha scelti senza troppi dubbi. Scicchitano («Questo è un film che invita i giovani a non abbassare la testa») dopo averlo visto in Scialla. E Giulia Valentini grazie a un lunghissimo casting nella periferia romana. «Quando l'ho vista non ho avuto dubbi». La diretta interessata ringrazia: «Francesca Comencini mi ha dato una grande opportunità. E non mi ha chiesto niente in cambio».