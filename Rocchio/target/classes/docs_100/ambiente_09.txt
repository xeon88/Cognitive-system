Mezzo secolo di ambientalismo
iniziò tutto con 'Primavera silenziosa'
Nel 1962 usciva il libro della biologa americana Rachel Carson che portò alla messa al bando del Ddt aprendo la strada alla nascita del moderno movimento ecologista. "Pochi altri hanno avuto un impatto sociale e culturale così grande"

ROMA - A voler andare all'indietro nell'indissolubile rapporto che lega l'essere umano all'ambiente che lo sostiene si può arrivare forse fino all'uomo primitivo che realizzò le pitture rupestri nella grotta di Altamira, passando per Virgilio, San Francesco, Goethe, Thoreau, Giono e molti altri ancora. Se cerchiamo invece l'inizio di ciò che chiamamo oggi "ambientalismo" occorre fermarsi esattamente a 50 anni fa. 

Il 26 settembre del 1962 usciva infatti in Italia, a qualche settimana di distanza dalla prima edizione statunitense, la traduzione di Silent Spring, il libro universalmente riconosciuto come il punto di partenza del movimento ecologista contemporaneo. Edito da Feltrinelli, Primavera silenziosa era opera di Rachel Carson, una biologa nata nel 1907 a Springsdale, un piccolo centro agricolo della Pennsylvania. 

Il libro è frutto di un lunghissimo lavoro sul campo e in laboratorio per valutare gli impatti sino a quel momento ignorati del uso massiccio del Ddt in agricoltura. Il titolo dell'opera, riferito al decadimento nella popolazione di volatili provocata dagli insetticidi, è infatti uno dei casi emblematici di come attraverso la catena alimentare l'uso indiscriminato della chimica può arrivare a produrre effetti apparentemente imprevedibili e irrimediabili. 

Se ancora oggi negli Stati Uniti gli scienziati che denunciano i pericoli per il clima legati all'uso dissennato delle fonti fossili sono ostracizzati e ridicolizzati, è facile immaginare quale sorte toccò a Rachel Carson negli anni Sessanta. La lobby dell'industria chimica cercò di minimizzare i risultati dei suoi studi, bollandola come catastrofista, attaccando in maniera ingobile anche il suo essere una scienziata donna, senza risparmiare naturalmente l'accusa, di gran moda a quel tempo, di avere presunte simpatie comuniste.

Malgrado l'isolamento e le falsità che dovette subire, la biologa andò avanti per la sua strada e nel 1963, in un'audizione al congresso americano, chiese l'adozione di nuove politiche in grado di proteggere gli uomini e la natura da un uso indiscriminato dei pesticidi. Una richiesta rivoluzionaria in una fase in cui la chimica stava dando uno straordinario contributo a migliorare la resa dei campi. Stroncata l'anno successivo da un tumore, Rachel Carson non visse abbastanza per vedere le sue preoccupazioni e le sue conclusioni riconosciute al massimo livello, con la messa al bando nel 1972 del Ddt da parte dell'Epa, l'agenzia americana per l'ambiente.  Provvedimento preso successivamente da molti altre nazioni.

Finalmente riabilitata, l'autrice di Primavera silenziosa nel 1980 fu insignita della Medaglia Presidenziale della Libertà, il più alto grado di onore civile negli Usa, dall'allora presidente Jimmy Carter. La sua battaglia e la sua capacità di valutare i rischi per l'ambiente di azioni dettate spesso dalla ricerca del profitto a breve e dall'irresponsabilità l'hanno trasformata di fatto in una fonte di ispirazione del movimento ambientalista mondiale. 

"Pochi altri libri come Primavera silenziosa hanno avuto un impatto sociale e culturale così grande", ricostruisce Roberto Della Seta, senatore del Pd e autore del "Dizionario del pensiero ecologico. Da Pitagora a no-global" (Carocci, 2007). "L'atto di accusa di Rachel Carson, una miscela straordinariamente efficace tra rigore scientifico e passione etica, produsse conseguenze rivoluzionarie: mai prima di allora l'uomo aveva rinunciato a utilizzare una sua invenzione in nome di un superiore bene comune e aprì la strada alla nascita del movimento ambientalista. In Italia - ricorda ancora Della Seta - il libro della Carson arrivò prestissimo grazie a Feltrinelli, e anche da noi contribuì a trasformare l'ambiente da argomento tecnico per pochi iniziati a tema di vasto interesse sociale e di conflitto".