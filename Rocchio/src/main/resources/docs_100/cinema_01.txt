"Viva l'Italia", commedia mainstream
che scopre il marcio della malapolitica
Il film di Massimilano Bruno con Bova, Gassman, Angiolini e Papaleo: un politico corrotto (Placido) e i suoi figli, tra raccomandazioni e malaffare. Il regista: "Viva il cinema d'impegno che fa divertire, scrolliamoci di dosso il Paese dei Moggi e dei Corona"


Lui, Massimiliano Bruno, non ha dubbi: la scena simbolo di Viva l'Italia, la sua commedia sulla malapolitica e il malaffare che sbarca giovedì 24 nelle nostre sale, è quella in cui vediamo, per pochi secondi, una sorta di imminente orgia bipartisan. Due parlamentari di diversi schieramenti, uno di destra e una di sinistra, pronti a spartirsi tre escort, ciascuna coi capelli dei colori della nostra bandiera. Verde, bianco, rosso: un inciucio che dal Palazzo si estende, senza soluzione di continuità, in camera da letto. Un modo, a giudizio del regista, di denunciare - anche se con un "sorriso amaro" sulle labbra - la situazione in cui viviamo, e spingerci a superarla con una presa di coscienza collettiva: "Scrolliamoci di dosso il Paese dei Moggi, dei Corona, dei Berlusconi. Il cinema deve servire a questo: altrimenti è un'arte inutile, solo una fotografia marcia di un mondo marcio".

E già queste parole mostrano come il regista - reduce dal recente Nessuno mi può giudicare, e co-autore di successi tutta leggerezza e niente messaggi ideologici come Notte prima degli esami e Maschi contro femmine - sia stato folgorato sulla strada dell'impegno civile. Se non è un pentimento dichiarato rispetto ai suoi lavori precedenti, poco ci manca: "La commediole degli ultimi vent'anni - dichiara - hanno perso la componente sociale della grande commedia all'italiana, di film come Il sorpasso o La grande guerra. Ci hanno fatto credere, dal '94 in poi, che dovesse essere così. E invece ora sono voluto andare in una direzione diversa. Raccontando (anche se divertendo) la volgarità di una classe dirigente capace di produrre immagini come quelle di ragazze tenute al guinzaglio e di maschere di maiali. Con uno scopo preciso, che riguarda le prossime elezioni: è necessario andarci dopo essersi informati bene su chi votare. Non votando a ca... di cane. Solo così la situazione può cambiare".

Quasi un manifesto politico. Per un film che comincia in tono leggero e che mano mano vira sempre di più verso temi seri. Michele Placido è un politico di lungo corso che, dopo un malore durante il rapporto con un'amante desiderosa di sfondare in tv, perde i freni inibitori, e comincia a dire quello che davvero pensa. Per tenerlo a bada, arrivano i tre figli: il medico rigido e idealista Raoul Bova, il dirigente d'azienda incompetente Alessandro Gassman, l'attrice di fiction che parla con un'orribile "zeppola" Ambra Angiolini. Tutti e tre, in modo più o meno evidente, beneficiati nelle loro carriere dagli interventi del padre. E che però adesso cominciano a pensare di imprimere, ognuno a suo modo, una svolta alla propria vita...

Il tutto con un tono didascalico, un po' da Bignami della malapolitica, cavalcando lo stile "cittadino comune indignato dal marcio del Palazzo". E con una storia che non risparmia nulla, o quasi, dell'attualità italiana: dai vizietti privati di politici e imprenditori allo sfascio della sanità, dalla necessità di appoggiarsi a una lobby per farsi strada (l'agente di spettacolo Rocco Papaleo si finge gay per restarenel giro del gossip e delle comparsate tv) alle raccomandazioni che arrivano fino ai provini di opere teatrali shakesperiane.  In conferenza stampa, però, Bruno nega un sentimento antipolitico radicale, stile Grillo: "Lui dice cose giuste ma in maniera sbagliata e aggressiva, la violenza, per quanto solo verbale, non è un buon veicolo di democrazia. In realtà il mio scopo, con Viva l'Italia, era un altro: spiegare che un cambiamento è possibile, non solo fare vedere lo schifo". 

Quanto al mattatore della pellicola, Michele Placido, sostiene di non essersi ispirato "a un uomo politico in particolare ma un po' a tutti: non si salva nessuno. Quando ho letto il copione, mi sono quasi spaventato: io sono un cittadino mediocre, subisco il fascino dei politici. Nel nostro paese ci cachiamo sotto, al loro cospetto. Ma ottimisti dobbiamo esserlo: lo dobbiamo ai nostri figli". Concetto ribadito da Raoul Bova: "Il film racconta una speranza, i nostri ragazzi ne hanno bisogno: stiamo loro lasciando in eredità solo corruzione morale e sfiducia". E poi da Alessandro Gassman: "Non è un film di finto impegno, questo è un film impegnato davvero: dobbiamo tutti avere un pochino più di coraggio". Ambra Angiolini, invece, ammette di essersi identificata nel suo personaggio, attrice da riviste di gossip che a un certo punto decide di diventare "seria": "Io la possibilità di cambiare l'ho avuta - conclude - anche se per riuscirci ho dovuto scarpinare parecchio".