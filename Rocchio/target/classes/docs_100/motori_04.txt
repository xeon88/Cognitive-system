Harley Davidson apre gli archivi 
in rete un secolo di moto
Centinaia di immagini che ripercorrono la storia della casa di Milwaukee
MILANO- È fra le case motociclistiche più antiche del mondo ed ora gli appassionati potranno ripercorrerne la storia attraverso le immagini. Harley-Davidson apre le porte dell’archivio del suo museo e offre la possibilità di scegliere fra 500 foto – molte delle quali inedite – e ricevere a casa le stampe di quelle scelte.

Gli archivi Harley in rete
                     
SI APRONO GLI ARCHIVI-La collezione include fotografie professionali e «scatti rubati» dal 1903 a oggi, riproposti in diverse opzioni di stampa: su tela, su speciale carta permanente, su lastre di legno trattato, con o senza cornice. «Il Museo Harley-Davidson è orgoglioso di poter dare accesso alle immagini della nostra collezione – dichiara Bill Davidson, Vicepresidente di Harley-Davidson Museum «sia che si tratti di un motociclista entusiasta o di un appassionato di storia americana, il nostro sito ha la cosa giusta per ciascuno ed è l’unico luogo dove poter trovare le foto autentiche Harley-Davidson».

OLTRE UN SECOLO IN RETE-«Lo sapevate che…» la storia del marchio statunitense inizia così, procedendo a ritroso dalle «panciute» tourer di oggi fino ai modelli da gara della metà del secolo scorso; dai soli tre modelli venduti nei primi due anni di vita dell’azienda all’affermazione come più grande costruttore di moto al mondo negli anni 20. Le foto storiche di Harley-Davidson ritraggono in sella i militari americani ma anche formose pin up, fra le icona della cultura pop di quegli anni. In oltre un secolo di vita, i modelli Harley si sono evoluti di pari passo con la tecnologia (gli iniettori hanno sostituito i carburatori, anche se gli appassionati duri e puri ancora non si sono fatti convincere) ma l’anima di ogni modello resta il motore V-Twin, unica costante della storia di Harley-Davidson. Le immagini si possono scegliere sul sito e arrivano direttamente dagli archivi della casa motociclistica statunitense, divise per argomenti: si passa dai tanti modelli prodotti dalla casa di Milwaukee fino a scatti delle competizioni dell’epoca. Il servizio è realizzato in collaborazione con Archivea, azienda svizzera che si occupa di arte e di importanti archivi. Le spedizioni sia verso la Svizzera che verso l’Italia sono proposte ad un prezzo promozionale di lancio.