Imparare mentre si dorme?
Un sogno che forse può diventare realtà
Il cervello è in grado di assimilare informazioni e reagire allo stesso modo a suoni e odori sia durante il sonno che la veglia

Il sonno non serve solo a «liberare la memoria» aiutando ad organizzare i ricordi, come hanno dimostrato studi recenti, ma può anche servire per imparare. Lo ha dimostrato un nuovo studio coordinato da Anat Arzi dell'Istituto Weizmann di Rehovot, in Israele, pubblicato su Nature Neuroscience, secondo cui il cervello è in grado di assimilare informazioni e reagire allo stesso modo a suoni e odori, sia durante il sonno che mentre si è svegli. In sostanza, l'uomo può apprendere nuove informazioni mentre dorme e questo può inconsciamente modificare il suo comportamento di veglia. «Ora che sappiamo che un qualche tipo di apprendimento durante sonno è possibile», commenta Arzi, «vogliamo scoprire quali sono i limiti e quali informazioni possono essere apprese durante il sonno».
L'ESPERIMENTO - Gli esperimenti di apprendimento durante il sonno sono notoriamente difficili da condurre. Per prima cosa, si deve essere sicuri che i soggetti stiano realmente dormendo e che rimangano in quello stato durante le «lezioni». I ricercatori hanno sperimentato un tipo di condizionamento che coinvolge dei soggetti esposti ad un segnale seguito da un odore, in modo tale da indurre loro reazioni simili sia per il segnale che per lo stesso odore. L'abbinamento di suoni e odori presenta diversi vantaggi, non sveglia il dormiente e consente al cervello di elaborare e reagire ai messaggi, anche durante il sonno. «Mentre si dorme il cervello reagisce agli odori come quando si è svegli - prosegue Arzi - inspiriamo profondamente quando l'odore di un profumo è piacevole, ma rendiamo l'inspirazione più— breve quando l'odore è sgradevole». Una volta svegli, i soggetti sottoposti all'esperimento, pur non avendo coscienza di aver ascoltato suoni o annusato odori, hanno reagito allo stesso modo ai suoni, anche in assenza di odori ovvero respirando in modo più — profondo ascoltando il segnale associato all'odore piacevole e in modo più— breve ascoltando il suono associato al cattivo odore.