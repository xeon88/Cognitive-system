ROMA - Dopo il giardino di Manhattan "alimentato" dai tweet di Donald Trump, ora i cinguettii del presidente americano ispirano anche opere d'arte. È l'iniziativa di un giovane svedese, Peder Dinkelspiel, appassionato di tecnologia e creativo.

Dinkelspiel, come riporta il sito Mashable, ha appeso nel suo salotto una sorta di quadro "digitale", uno schermo a inchiostro elettronico dove sono mostrati in tempo reale i tweet condivisi da Trump.

Una sorta di e-book formato gigante che, nelle intenzioni del giovane, dovrebbe assomigliare meno a un dipinto e più a una parte stessa del muro. Lo schermo, da 32 pollici, è stato realizzato in collaborazione con la società Visionect ed è stato "intitolato", come un vero quadro, "Sign of the Times".
   
