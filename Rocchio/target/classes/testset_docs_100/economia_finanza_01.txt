Ubi Banca prevede di tagliare di circa un terzo il personale delle tre good bank. Entro il 2020 la banca vuole infatti ridurre di circa 200 milioni gli oneri operativi di Banca Marche, Banca Etruria e Carichieti attraverso una contrazione dell'organico di 1.569 risorse (-32% rispetto al 2016), il taglio di 140 filiali e l'ottimizzazione delle altre spese amministrative. E' quanto si legge nell'aggiornamento del piano industriale di Ubi Banca.

Gli Npl ad Atlante, le Good banks a Ubi. Nicastro: «Evitata la svendita ai fondi
Tuttavia, «nel rapporto storicamente di grande rispetto reciproco con le organizzazioni sindacali che siamo assolutamente intenzionati a rispettare, confermiamo la nostra assoluta volontà di non fare alcun tipo di licenziamento», ha dichiarato l’ad di Ubi Banca, Victor Massiah, nel corso della conference call con i giornalisti per la presentazione dei conti trimestrali e l'aggiornamento del piano industriale dopo l'acquisizione di Banca Marche, Etruria e Carichieti. Le uscite potranno quindi avvenire con «esodi volontari, cessione di attività o in altri modi, ma intendiamo fare in modo che non ci sia nemmeno un licenziamento», ha spiegato quindi Massiah. «Si tratta - ha concluso - di come gestire in modo civile e ordinato l'uscita di un certo numero di persone inevitabile quando si vanno a cercare economie di scala come in un progetto come questo».Il consigliere delegato di Ubi Banca, Victor Massiah, considera «inevitabili» i tagli al personale previsti per le tre good bank rilevate dal suo istituto.

Il piano industriale al 2020 di Ubi prevede la «riduzione di circa 3mila risorse, per effetto dell'uscita di circa 4mila risorse, di cui circa 2.170 con accesso al Fondo di Solidarietà» e dell'ingresso «di circa 900 persone in arco di Piano» Massiah ha precisato che, delle 2.170 uscite previste col Fondo di Solidarietà, «1.830 ci sono già e sono state già spesate». «Restano le altre componenti - ha aggiunto - Ci sarà qualche esternalizzazione/cessione, ci sarà qualche incentivazione». Il banchiere ha comunque ribadito che tutti questi temi saranno oggetto di trattativa sindacale e che quindi maggiori dettagli si potranno avere solo al termine dei negoziati.

L’aggiornamento del piano è arrivato insieme ai conti del trimestre approvati ieri: Ubi Banca ha chiuso con un utile netto di 67 milioni, in aumento del 59,4% rispetto allo stesso periodo del 2016. I proventi operativi sono saliti del 3,3% a 798,2 milioni, con margine di interesse a 347,2 milioni (-10,4%) e commissioni nette a 350,9 milioni (+4,1%). Gli oneri operativi sono calati dell'1,1% a 522 milioni, per un rapporto cost/income sceso al 65,4%. Sui risultati pesano oneri relativi al progetto Banca Unica (completato in anticipo) per 4,6 milioni e spese legate all'acquisizione delle “good bank” per 1,1 milioni. Ubi ha inoltre effettuato una nuova svalutazione da 18,87 milioni sull'investimento nel fondo Atlante, che si aggiunge alla rettifica da 73 milioni gia' effettuata nel quarto trimestre 2016. Quanto alla solidita' patrimoniale, il Cet1 fully loaded e' all'11,29%.
