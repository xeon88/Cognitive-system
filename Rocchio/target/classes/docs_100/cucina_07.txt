Insaccata o al forno l'oca regna sovrana in tavola
Ecco a voi Guallina a Mortara

E' vietato ingozzare oche in Italia: i fegati diventano grassi non a Mortara (Pavia) ma in Israele, in Francia, in Ungheria… ed anche di animali allevati solo per il resto della loro carne, non è che in Lomellina ce ne siano poi così tanti da fare quel salame che è più comune del lardo di Colonnata o del formaggio di fossa. Non chiedete a Mortara da dove vengano le oche… Detto questo, qui, in questo romantico appartato seminascosto angolino di Lombardia, continuate a scoprire con felicità gastronomica questa familiare, raffinatamente essenziale «trattoria». Qualche posto per l’auto lungo la strada, quattro scalini ed ecco aprirsi la bussola a vetri che dà sullo scrittoio a sinistra, sul carrellino dei meravigliosi formaggi sulla destra e sulle due salette rustiche, piacevolissime,raccolte. In sala la padrona di casa, professionale attenta e garbata, in cucina uno chef per piatti del territorio. Se siete in un gruppetto (e ve lo ricordate con un paio di giorni d'anticipo) potete chiedere quella straordinaria leccornia che è l’oca intera al forno, dalla pelle che è una croccante delizia, se no avrete, comunque, di che sbizzarrirvi: terrina di fegato grasso, lumache di Boves alla borgognona, trippa in umido, ravioli d’oca, bottaggio d’oca con polenta, sensazionale erborinato di bufala dei Quattro Portoni di Cologno al Serio (Bg), dolci casalinghi, ottimi vini. Spesa equilibrata: nel 2000 ci volevano 70-80 mila lire, oggi ci vogliono 50-60 euro.

Tagliolini di fiume e coscia d'oca nell'Oltrepo'
Abbiamo provato l'Osteria dei Pescatori a Portalba

Da quasi vent’anni Massimo Borgognoni e Lorena Schiappelli gestiscono l’osteria a due passi dalla riva destra del Po. Una volta i pescatori gettavano qui le esche; i pesci ora arrivano da laghi e bacini di acquacoltura lombardi, ma è rimasta intatta la passione di Massimo per il pesce d’acqua dolce. Il locale è stato di recente ristrutturato e il servizio ha trovato un valido supporto nelle due figlie della coppia. Come antipasto, degustazione di salmone marinato allo zucchero di canna, trota salmonata affumicata e una saporita terrina di pesce gatto; buoni anche il misto di salumi d’oca e la culaccia di Fontanellato con carciofi grigliati. Nutrita scelta di primi piatti: da assaggiare i tagliolini di fiume - con gamberi, persico e pesce gatto - e le trofie al ragù d’oca, buoni i risotti e le minestre di verdure. Si prosegue con tranci di storione alla piastra o delicati filetti di lavarello al burro e salvia; se preferite le carni, la coscia d’oca in confit o il cappello da prete di vitello al forno. A seconda della stagione e del mercato anche lucci e tinche, oltre a brasati e stufati di carne; per gustare rane e anguille è sempre bene prenotare. Si chiude con formaggi caprini e dolci semplici e casalinghi, tra cui suggeriamo la torta di noci, la panna cotta con frutti di bosco, la buona mousse di cioccolato con biscotti sbriciolati. La carta dei vini è stata ampliata e offre una cinquantina di etichette, tutte dell'Oltrepò Pavese, con ricarichi onesti.
