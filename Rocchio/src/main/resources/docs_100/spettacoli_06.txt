Tour Eiffel, Alvaro Siza e gli aborigeni
Le mostre in giro per la laguna
Dall'omaggio all'architetto portoghese, all'auditorium flottante, fino alla presentazione della ristrutturazione del primo piano della Torre Eiffel, in corso. Una raffica di eventi assieme intorno alla kermesse
di LAURA LARCAN
Lo leggo dopo
VENEZIA  -  Dall'omaggio all'architetto portoghese Álvaro Siza insignito quest'anno dal Leone d'Oro alla carriera, all'auditorium flottante allestito nella Darsena Grande per "vivere" l'ebbrezza di un'arena cinematografica galleggiante d'autore. Dalle ricerche nel campo ecologico e climatico di Taiwan alle identità aborigene. La 13esima Mostra internazionale di Architettura vive disseminata nella laguna anche attraverso una serie di eventi collaterali, proposti da enti e istituzioni nazionali e internazionali, diciotto quelli del cartellone ufficiale della kermesse, al via dal 29 agosto, più altre mostre che aprono in occasione della storica rassegna e che rendono Venezia una meta imperdibile in questo periodo. Ecco la nostra selezione. 

LE IMMAGINI 1

Lo spazio espositivo di Lightbox rende omaggio alla Tour Eiffel, con un viaggio fatto di immagini, disegni, sketch, video e modelli che ripercorrono genesi, sviluppo e costruzione del progetto di ristrutturazione del primo piano della Tour Eiffel, dall'ideazione alla realizzazione, effettuato dallo studio internazionale di architettura Moatti - Rivière. L'esposizione presenta in anteprima il progetto di rinnovamento della Torre con una duplice prospettiva dialettica, che corrisponde alla struttura fisica e metaforica della Tour Eiffel, con il suo insieme di linee orizzontali, verticali e oblique, che ne accentuano la crescita verticale: dalla città alla torre, quindi dal basso verso l'alto, e viceversa dalla torre alla città, quindi dall'alto verso il basso, alla scoperta di un emozionante complesso universo architettonico (Cannaregio 3831, dal 27 agosto al 25 novembre).

La Fondazione Querini Stampalia racconta in modo inedito Álvaro Siza prendendo le mosse dai disegni (in prevalenza ritratti), selezionati dall'architetto stesso e realizzati durante gli anni della giovinezza, i numerosi viaggi di lavoro compiuti all'estero, le più recenti cene con gli amici e i momenti liberi "dal peso del lavoro", popolandosi via via di ricordi, sensazioni, note ironiche e visioni, tutte valide, in quanto tutte inerenti alla vita (dal 27 agosto all'11 novembre Campo Santa Maria Formosa). L'Istituto Veneto di Scienze Lettere ed Arti a Palazzo Cavalli Fianchetti propone una retrospettiva sull'opera di Bertil Vallien mettendo in luce la forte relazione tra gli aspetti progettuali della sua ricerca e la concretizzazione delle idee (dal 28 agosto al 25 novembre Campo Santo Stefano). 

La mostra "Finding Country" è ispirata all'identità aborigena: un disegno di otto metri della città di Brisbane composto da circa 50 interventi di artisti diversi, diventa uno spettacolo per indagare e conoscere questa realtà (Spiazzi 1, Arsenale, Calle del Pestrin dal 27 agosto al 29 settembre). Il Concept Créatif International Pierre Cardin a Marghera offre la possibilità di visitare la scultura abitabile del progetto architettonico del Palais Lumière, l'edificio immaginato da Pierre Cardin prendendo ispirazione da tre fiori tenuti assieme da un nastro, struttura, di notevoli dimensioni ed ecosostenibile, progettata per essere ipoteticamente collocata in un'area ben precisa di Venezia (Porto Marghera) (via delle Industrie angolo via Pacinotti, Marghera dal 29 agosto al 25 novembre). 

La Fondazione Giorgio Cini in partnership con il Louisiana Museum of Modern Art presenta una installazione in cui piccole narrazioni illustrano le visioni di Jan Gehl: un grande schermo circolare permette ai visitatori di entrare nell'universo dell'architetto (isola di San Giorgio Maggiore dal 27 agosto al 25 novembre). Il Negozio Olivetti presenta una chicca, "Programmare l'arte. Olivetti e le neoavanguardie cinetiche", che riprende l'esposizione che ebbe luogo nel 1962 con gli artisti del Gruppo T (Anceschi, Boriani, Colombo, De Vecchi, Varisco), del Gruppo N (Biasi, Chiggio, Costa, Landi, Massironi), oltre a Munari, Mari e Alviani. Verranno esposti il materiale pubblicitario prodotto da Olivetti, le fotografie di Dondero, il film prodotto per l'occasione e interviste a esponenti artistici e intellettuali (Piazza San Marco, 101 dal 30 agosto al 14 ottobre). 

Palazzo Bembo presenta 60 architetti provenienti da 6 continenti, in rappresentanza di 26 paesi, riuniti in una straordinaria combinazione. Essa evidenzia gli sviluppi e le riflessioni che attraversano l'architettura internazionale contemporanea (Riva del Carbon dal 29 agosto al 25 novembre). A Palazzo Zenobio arriva una mostra targata Maxxi, "Michele Valori_abitare le case", dedicata all'innovativo architetto, urbanista, docente, tra i protagonisti della scena culturale italiana del secondo Novecento. E' stato uno sperimentatore dell'edilizia residenziale pubblica nell'Italia della ricostruzione. Ha progettato e costruito case e quartieri a Roma, Trapani, Matera, Catania. Dopo il debutto veneziano, la retrospettiva approderà al Maxxi di Roma (dal 30 agosto al 18 novembre 2012).

Non solo architettura. Dal 2 settembre al 6 gennaio, il Museo di Palazzo Mocenigo Centro Studi di Storia del Tessuto e del Costume. propone "Trame di Moda", un viaggio nel cinema attraverso settanta capi provenienti dalle collezioni, dalle maison di moda e dai costumisti più famosi del mondo, evento progettata e curata da Fabiana Giacomotti con Alessandro Lai, con un allestimento di grande impatto a cura di Sergio Colantuoni. Spiccano, l'abito della bambola meccanica disegnato da Danilo Donati per Il Casanova di Federico Fellini e con la preziosa reinterpretazione di Karl Lagerfeld e Fendi destinata a uno storico ballo di palazzo Corsini, fino ai delicati abiti da sera creati da Piero Tosi per Silvana Mangano in Morte a Venezia che trovano la loro dichiarata ispirazione nelle mise più sognanti degli stilisti di oggi.