Campioni dell’hockey distruggono la nave
da crociera: mezzo milione di danni
Germania, i giocatori festeggiano l'oro devastando il ponte dell'unica nave da crociera


Un momento del party «selvaggio» della Nazionale di hockey tedesca
MILANO - A tre settimane dall’oro della Germania nel torneo maschile di hockey su prato dei Giochi olimpici di Londra 2012, al team tedesco arriva il conto salatissimo per il party organizzato sulla lussuosa nave da crociera MS Deutschland: 500.000 euro di risarcimento danni.
IL PARTY - I tedeschi, in finale, avevano battuto per 2-1 l'Olanda. E quella medaglia d’oro doveva per forza essere festeggiata. La notte dell’11 agosto hanno perciò ballato sui tavoli e sulle sedie, fumato grossi sigari e ingurgitato fiumi di birra, vino, grappa e whisky al suono della musica assordante. Per cinque ore di fila. Teatro della festa: il ponte di coperta «Lido» della MS Deutschland, l’unica nave da crociera battente bandiera tedesca. Nota come Traumschiff (nave dei sogni), dall’omonimo telefilm sulla tv tedesca, era attraccata a Londra e aveva ospitato la squadra col titolo olimpico, gli assistenti e i regolari turisti paganti. In tutto: quasi 400 persone. Ma quel party è andato fuori controllo. Già quando all’alba gli atleti sono scesi dalla nave, il direttore sportivo della squadra Heino Knuf ammise: «Qualcosa è andato storto». La società armatrice, la Deilmann, ora chiede mezzo milione di euro di risarcimento danni. Lo riferisce la Bild.

RESPONSABILITÀ - Fori di bruciatura nel pregiato rivestimento in legno di teak nella sala del casinò; vetrate distrutte e numerose macchie sulla moquette sarebbero solo una parte del conto da saldare. Quella del leone la farebbe la stallia. L’armatore ha infatti programmato in 5-6 giorni il periodo di tempo necessario per le riparazioni e ogni giorno che la nave sta ferma ha un costo: circa 75.000 euro. Per ora non è chiaro chi dovrà pagare: la Federazione tedesca di hockey (DHB), il tour operator e la società ingaggiata per organizzare il party sulla nave litigano sulle responsabilità. Ancora non ci è arrivata nessuna richiesta ufficiale dall’armatore, ha fatto sapere un portavoce della Federazione. Il caso, con ogni probabilità, finirà in tribunale, speculano i giornali tedeschi. Un fatto per il momento pare già assodato: in futuro, i festeggiamenti della squadra dovranno essere ordinati come dopo una vittoria sul campo da gioco, ha esortato il DHB.