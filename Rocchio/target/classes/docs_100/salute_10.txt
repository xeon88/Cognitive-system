 Il fumo è un vizio a cui molti italiani non rinuncerebbero mai. Nonostante la crisi economica, il 76,2 per cento di coloro che continuano a fumare non ha cambiato le sue abitudini e non intende smettere. E c'è di più: si sente in buona salute e mette le sigarette al penultimo posto della lista delle spese da tagliare per far fronte alla mancanza di liquidità. Nonostante il Belpaese ospiti una schiera di fedelissimi consumatori di "bionde", tuttavia, a leggere i dati dell'indagine Doxa, commissariata dall'Istituto Superiore di Sanità 1, si potrebbe anche pensare a una lenta, ma incoraggiante inversione di tendenza. Il monitoraggio dell'istituto di ricerca sui primi mesi del 2012 rileva, infatti, che il trend dei fumatori ha fatto registrare i suoi livelli più bassi degli ultimi 50 anni. 

LE FOTO 2

Stando ai numeri del rapporto, che è stato presentato oggi in occasione del No Tabacco Day, giornata dedicata alla lotta al tabagismo (che quest'anno ha per tema le pressioni esercitate dalle industrie del tabacco sui consumatori) in Italia, nel 2011 i fumatori erano il 22,7 per cento della popolazione over 15; nel 2012 rappresentano, invece, il 20,8 per cento. Un calo, riferisce l'Istituto Superiore di Sanità, di quasi 2 punti percentuali, con un picco in discesa molto positivo per le fumatrici, diminuite di 2,4 punti percentuali. Una flessione analoga si registra anche nelle vendite complessive del tabacco (-1,8 per cento nel 2011 rispetto al 2010) a scapito delle marche più costose. Se diminuisce la vendita delle bionde, aumenta però di 2 volte quella del tabacco sfuso, dosabile e più economico. Così l'8,5 per cento degli italiani, soprattutto i giovanissimi, costruisce a mano la propria sigaretta risparmiando la metà del costo. 

I rischi e le possibili soluzioni. "Sono dati sicuramente confortanti" afferma Enrico Garaci, presidente dell'Iss, "bisogna però lavorare per aumentare la consapevolezza del rischio". Che è concreto e i numeri allarmanti. L'Organizzazione Mondiale della Sanità 3 stima che ogni anno il fumo uccida ben 6 milioni di persone nel mondo, più di 70 mila solo in Italia, di cui circa 40 mila per neoplasia polmonare, 10 mila per altre malattie legate al tabacco e oltre 20 mila per malattie cardiovascolari. Le previsioni dell'Oms calcolano che se non si dovesse riuscire ad invertire questa pericolosa tendenza, nel 2030 saranno 8 milioni le persone a rischio, di cui la maggior parte di reddito medio-basso.  

Per non parlare dei circa 600 mila che si ammalano e muoiono a causa del fumo passivo. "E' impensabile dover attraversare quella nuvola di fumo per poter entrare in aeroporto" ha dichiarato il direttore dell'Istituto Mario Negri, Silvio Garattini, nel corso del convegno nazionale sul tabagismo. "La legge Sirchia dovrebbe essere estesa anche ai parchi pubblici, ai giardini, agli ingressi degli ospedali e in auto, perché come il telefonino la sigaretta è fonte di distrazione". Un'ipotesi che sarebbe allo studio del Ministero della Salute. Il ministro Balduzzi, infatti, ha confermato che stanno "valutando la proposta, come anche l'idea di introdurre il divieto di vendita ai minorenni e l'abolizione dei pacchetti da dieci sigarette".