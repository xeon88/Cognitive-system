L'Italia fa un nuovo passo avanti nella scoperta della cura per il Parkinson. Un team di scienziati coordinato dall'Istituto nazionale di neuroscienze (Inn) ha scoperto la c-Rel, una proteina prodotta dall'organismo che impedisce l'insorgere del morbo. La ricerca, pubblicata sulla rivista inglese Brain, è stata guidata da Marina Pizzi e PierFranco Spano, entrambi dell'Inn, e ha visto la partecipazione delle Università di Brescia, Verona, Cagliari, Cambridge e Cornell di New York.

I risultati dello studio dimostrano che il ruolo della c-Rel è quello di proteggere i mitocondri - gli organelli delle cellule che producono energia - dai radicali liberi, colpevoli dei danni dell'invecchiamento. Dopo i 60 anni, se con l'invecchiamento la c-Rel diminuisce o scompare, infatti, compaiono tutti i sintomi della malattia: difficoltà a mantenere la postura, ridotta produzione di dopamina cerebrale, rallentamento, rigidità e compromissione della coordinazione motoria.

"La produzione di radicali liberi - ha spiegato la professoressa Pizzi - aumenta nelle situazioni di maggior dispendio energetico e il nostro organismo è sempre impegnato a bilanciare i danni a carico delle strutture più esposte ricorrendo all'attivazione di meccanismi protettivi". Un sistema di regolazione che perde efficacia con l'avanzare del tempo e porta, nei casi peggiori, alla malattia. Durante lo studio, infatti, i ricercatori hanno potuto constatare che nei topi di 18 mesi (60 anni umani) il blocco della produzione di c-Rel ha provocato la perdita dei neuroni della "sostanza nera", una zona del cervello che se deteriorata causa l'insorgere del Parkinson.

Ora che proteina è stata individuata il compito dei ricercatori sarà quello di individuare una strategia farmacologica in grado di promuovere la produzione di c-Rel e fornire una cura efficace ai pazienti. Intanto il gruppo ha già iniziato a lavorare con i malati che presentano bassi livelli di c-Rel, per capire se il problema con la proteina può considerarsi una predisposizione genetica alla malattia e permettere così una diagnosi precoce e un intervento tempestivo.