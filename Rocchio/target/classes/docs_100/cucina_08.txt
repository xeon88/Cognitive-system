I segreti del Pesto e dell'Olio ligure
Appuntamento a Lavagna questo weekend per la nona edizione di Pesto e dintorni &VinOlium

Tutti a Lavagna, in provincia di Genova, per Pesto e dintorni & VinOlium, in programma il 6 e il 7 ottobre. Si tratta di una rassegna espositiva regionale dedicata al condimento ligure per eccellenza ed ai "magnifici sette": basilico, aglio, olio, sale, pinoli, pecorino e parmigiano, elementi necessari ed unici per creare l'autentico pesto. In esposizione molti prodotti enogastronomici con la possibilità di partecipare a laboratori di degustazione, mostre, pesto corner, Targa Pesto e dintorni VinOlium, corsi ed incontri tematici. Obiettivo della manifestazione è qualificare il pesto e sottolineare la versatilità della famosa salsa ligure. Inoltre la manifestazione vuole promuovere tutti i prodotti agroalimentari liguri, partendo dal territorio. Pesto e dintorni è diventato ormai un appuntamento da non perdere per un pubblico che condivide la filosofia di conoscenza del territorio attraverso i suoi prodotti di qualità.


A Taste of Roma il vino che verrà
Il più grande Restaurant Festival del mondo, in programma a Roma fino al 23 settembre, offre la possibilità di assaggiare l'uva appena vendemmiata

A Taste of Roma, in programma fino al 23 settembre all'Auditorium Parco della Musica di Roma, avrete un'occasione ghiotta e più unica che rara: assaggiare l'uva appena vendemmiata prima che si trasformi nel prezioso nettare di Bacco. Nei wine bar del più grande Restaurant Festival del mondo, la cui gestione è stata affidata ai fratelli Trimani, Vinai in Roma dal 1821 (una delle botteghe storiche d'Italia), ci sarà all'assaggio l'uva appena vendemmiata che i Trimani coltivano in una loro azienda nel Frosinate. Cabernet Sauvignon, Petit Verdot, Merlot e Cesanese appena vendemmiate saranno offerte all'assaggio del pubblico per accompagnare un'accurata selezione di formaggi, miele e noci.


Ci vogliono muscoli e tempo per un buon brasato

Per fare un buon brasato ci vogliono tempo e muscoli. Nel senso che forse non bastano quattro ore. E che i tagli muscolosi sono i migliori da brasare ossia da cuocere lentamente, come prima dell’avvento delle cucine elettriche o a gas si faceva sulla brace (dove secondo un vecchio adagio rischia di peggiorare la propria condizione chi è già in padella). La cultura del brasato attraversa tutto il Nord. In Piemonte è famoso il brasato al barolo, dove la cottura si inumidicsce con il re dei vini rossi. 

Ultimamente con la moda della wine therapy ossia di luoghi (relais o centri di benessere) dove fai anche il bagno nel vino e ti vendono prodotti di bellezza, tra cui dopobarba, al nettare di Bacco, è forse possibile ottenere anche il rasato al barolo: il tempo di realizzazione dipende dalla scelta della vecchia lametta o del più moderno rasoio elettrico. In Friuli, hanno trovato una soluzione più terra terra: per il brasato usano il vino terrano che è un refosco del Carso. In Trentino preferiscono la birra, il che però non rende il piatto spumeggiante. A Genova tra le Creuza de ma', dove spirano venti che sanno di Oriente e di spezie, nell’intingolo del brasato ci sono anche chiodi di garofano, noce moscata e cannella, oltre ai funghi porcini. In Lombardia (qui anche i cuochi sono laureati) ci aggiungono l’alloro. 

Dal Piemonte, dalla Lombardia e dalla Liguria gli emigranti italiani hanno esportato il brasato anche in Argentina, dove la qualità della carne di animali cresciuti liberi nella pampa, permette di ottenere dei risultati eccellenti. Brasame, brasame mucho .
