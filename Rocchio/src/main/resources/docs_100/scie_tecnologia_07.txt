Unesco: un sito web per il patrimonio
mondiale astronomico
Un viaggio nel tempo tra antiche e nuove civiltà e il loro sguardo verso il cielo

MILANO - Che magnifica idea questa dell’Unesco, dell’International Astromical Union, patrocinata dal World Heritage Center. Un sito dedicato alle vestigia astronomiche sparse per il mondo e che raccontano i passi dell’uomo verso le stelle. Digitate http://www2.astronomicalheritage.net/ ed entrerete nel Portal to the Heritage of Astronomy iniziando un vero, magnifico viaggio tra i continenti alla scoperta di testimonianze che il tempo e la cultura ci hanno lasciato guardando il cielo.

Il patrimonio astronomico
                     
EREDITÀ ASTRONOMICHE - Lo scopo è innanzitutto quello di preservare le preziose eredità. Però, perché ciò accada bisogna conoscerle e farle conoscere, non solo nella loro realtà fisica ma soprattutto nella loro importanza, nel ruolo che hanno assunto nello sviluppo della conoscenza celeste. Quindi il portale è uno strumento efficace, e molto bello, da utilizzare per informare e trasmettere l’importante cultura: l’astronomia ha dato inizio alla scienza. In ogni angolo del nostro pianeta, dagli Assiri-Babilonesi, agli Egiziani e oltre, non c’è stata popolazione che per necessità materiali o bisogno spirituale non abbia guardato agli astri costruendo qualcosa che l’aiutasse a stabilire un contatto tra la Terra e il cielo.

OLTRE STONEHENGE - E non ci sono solo Stonehenge e le piramidi che tutti ben conosciamo. Si possono incontrare, e sono già registrati, riferimenti italiani facili da visitare. A cominciare dal Pantheon di Roma dove il sole entra dalla sommità della cupola e funzionando da gigantesca meridiana segna con il suo fascio di luce gli elementi architettonici interni ognuno dei quali ha il suo preciso significato. Altrettanto il battistero di Parma, ma anche l’Acropolis di Alatri tra Roma e Terracina. Ne mancano altri di importanti, come i nuraghi in Sardegna già patrimonio dell’Unesco, che sicuramente saranno presto considerati.

CRESCERE E ACCRESCERE - Il sito nasce anche per accrescere, oltre che per controllare il patrimonio esistente. Partendo da un pensiero allargato, come potremmo chiamarlo, ma fondamentale. Queste vestigia sono esempi di sapere antico, tracce di un’esplorazione della mente che non ha confini. Perciò da proteggere sono anche l’ambiente in cui si trovano e il cielo, sotto ogni aspetto, perché si possa guardare. Così guardando al passato scopriremo e capiremo di essere abitanti dell’universo.