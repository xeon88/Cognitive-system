Caccia ai funghi porcini
E' il più conosciuto ed apprezzato tra i funghi commestibili: ecco il Boletus edulis, conosciuto come il porcino comune.

E' facile da riconoscere grazie alle caratteristiche familiari ed è il più conosciuto ed apprezzato tra i funghi commestibili: ovviamente è il porcino, delizia di molti palati. Caratterizzati da un cappello carnoso di forma circolare che può raggiungere i 30 cm di diametro e, in casi rari, anche di più, i porcini sono di colore castano bruno con sfumature che vanno dal colore bianco giallognolo nei funghi giovani fino ad una sfumatura tendente al verdognolo con il passare del tempo. Il gambo, molto robusto, si ingrossa verso la base ed è di un colore biancastro con sfumature scure. 

La carne dei porcini si presenta soda e bianca, e non cambia colore dopo il taglio. Si possono trovare in tutte le zone d'Italia ed in ogni regione è un continuo oggetto di ricerca e raccolta: l'habitat abituale sono boschi di conifere e di latifoglie, querce, castagni e faggi; i funghi porcini fanno la loro prima comparsa in primavera e, dopo un periodo di arresto che coincide con l'estate, ricompaiono solitamente in concomitanza con le prime piogge autunnali nei mesi di settembre e ottobre.

L'attenta osservazione del fungo porcino deve verificare innanzi tutto il colore della cappella, che deve risultare di un marrone intenso, e sotto di essa ci devono essere solo pori, a formare una superficie spugnosa, non lamelle. Il gambo deve essere tozzo e, nella parte inferiore, un buon indizio è che sia ricoperto di buchetti formati da insetti e animali del bosco che se ne sono cibati, il che sta ad indicare che non è un fungo velenoso. Tagliato a metà il colore della polpa non deve cambiare di tonalità di colore, altro segno che non si tratta di un fungo nocivo. 

Oltre al classico Boletus Edulis, tra le numerose varietà si distinguono il porcino nero, che è il più pregiato della famiglia dei porcini, più robusto e colorato; il suo cappello è di colore bruno scuro. Il porcino giallo che, a dispetto del nome, presenta l'unica parte gialla nella parte sottostante del cappello; il suo colore è marrone cioccolato, lucente e viscido con tempo umido. Le dimensioni massime del cappello non superano i 15 cm di diametro e la sua carne è particolarmente molle e in grado di assorbire molta acqua come una spugna. 

Il porcino bovino deve il suo nome al colore del cappello che ricorda quello di alcune razze bovine: è molle e viscido, di colore nocciola scuro e non supera gli 8 cm. C'è poi il porcino granuloso, che si differenzia da quello giallo a causa della mancanza dell'anello e per le sue dimensioni minori (non supera gli 8-9 cm), il porcino bruno, dall consistenza molto più gracile e delicato dei porcini comuni, e il porcinello, che cresce in boschi di latifoglie in gran parte dell'Italia settentrionale fino alla Campania, che annerisce durante la cottura.