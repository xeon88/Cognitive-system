Fornero: "Giovani, non siate troppo esigenti"
Contestata, lascia un incontro: "Sono avvilita"
Il ministro interviene ad Assolombarda e lancia messaggi alle nuove generazioni ("Meglio cogliere la prima occasione e poi guardarsi intorno") e al sindacato, in vista della manifestazione della Cgil del 14 novembre: "Se mi invitano vado anche in piazza". Poi nel Torinese ha abbandonato il centro anziani in cui doveva partecipare a un dibattito. "Ma non mi lascio intimorire"

MILANO - Il ministro del Lavoro e del Welfare, Elsa Fornero, recapita con la consueta chiarezza un messaggio ai giovani durante il suo intervento dal palco di Assolombarda a Milano: "Non devono essere troppo choosy (in inglese: esigenti, difficili, ndr) nella scelta del posto di lavoro. Lo dico sempre ai miei studenti: è meglio prendere la prima offerta di lavoro che capita e poi, da dentro, guardarsi intorno, non si può più aspettare il posto di lavoro ideale, bisogna mettersi in gioco". Parole che hanno come già in passato suscitato critiche e polemiche. 

Da Milano, Fornero si sposta a Nichelino, vicino Torino, per un dibattito sulle pensioni al centro anziani "Nicola Grosa", ma lascia la sala a causa della contestazione inscenata da esponenti dei Cobas e di Rifondazione Comunista. "Sono avvilita che venga negato il diritto di parola. Ho incontrato nei mesi scorsi un migliaio di lavoratori dell'Alenia, non la pensavano certo come me, ma mi hanno ascoltata con rispetto. Posso sopportare molte cose ma non la prepotenza". 

Non appena il ministro dichiara la sua volontà di lasciare l'incontro si scatena la bagarre. Il sindaco di Nichelino, Giuseppe Catizone, cerca di riportare la calma, attaccando i contestatori: "Siete dieci, guardatevi, dovete vergognarvi". Elsa Fornero poi incontra, a porte chiuse e in una sala attigua, delegazioni di lavoratori della Viberti e della Liri, oltre a un gruppo di studenti dell'istituto "Rosa Luxemburg", dove venerdì scorso è caduto un pezzo di controsoffitto quando l'aula era vuota.

"Ma non mi lascio intimorire". Alla fine, il ministro lascia Grosa tra gli applausi e ancora qualche fischio, attesa all'esterno del centro anziani da alcuni cittadini che hanno voluto scusarsi per le contestazioni. "Hanno perso un'occasione, non pensate che questo m'intimorisca - le parole della Fornero -. Ho avuto la possibilità di spiegare agli studenti che cosa sono gli incontri democratici, dove chi è invitato può parlare ed è disposto ad accettare critiche, tutto in maniera garbata. Mi sembra che lo abbiano capito". 

Solidarietà a Elsa Fornero è stata espressa dal presidente del Senato, Renato Schifani, parlando durante la registrazione di Porta a Porta, e da Andrea Riccardi, ministro per la Cooperazione internazionale e l'integrazione. "Il momento è difficile, per tutti - dichiara Riccardi -, ma il governo non prende certo decisioni a cuor leggero. Per questo trovo inaccettabile che le manifestazioni di dissenso, che sono legittime, possano scadere in forme di intolleranza, impedendo di parlare a un membro del governo disponibile al dialogo e al confronto". 

"Giovani, non siate troppo choosy". Dopo l'uscita sui giovani troppo choosy, il ministro Fornero a margine dei lavori di Assolombarda fa una precisazione: "Non ho mai detto che i giovani italiani sono schizzinosi. I giovani italiani sono disposti a qualunque lavoro. Poteva capitare in passato, quando il mercato del lavoro consentiva cose diverse, ma oggi i giovani italiani non sono nella condizione di essere schizzinosi, tant'è vero che oggi sono precari".

Diretto al limite del provocatorio, il ministro del Lavoro, anche quando parla della Cgil e della manifestazione annunciata dal sindacato per il prossimo 14 novembre. "Se mi invitano, in piazza ci vengo anch'io". "Sono convinta - spiega Fornero - che la collaborazione ci debba essere sempre, anche con i sindacati. C'è chi è più propenso al dialogo e chi meno, ma la mia porta al Ministero resta sempre aperte, anche per quelli che protestano, purché arrivino in delegazione e non tutti insieme".

Alla Cgil, Fornero ricorda che il suo "ministero ha dedicato 230 milioni, da qui a fine marzo, per sostenere l'occupazione in un momento di mercato debole". Cifra che il ministro esibisce in risposta a Susanna Camusso, che le aveva chiesto di "destinare 1,6 miliardi previsti per la produttività alla ripresa dell'occupazione". Ancora Fornero sottolinea che "chi assume a tempo determinato o indeterminato avrà diritto a uno sgravio fiscale fino a fine marzo e i primi che arriveranno beneficeranno di questa boccata d'ossigeno in un mercato che mostra segni di grande sofferenza". Il ministro ha poi ricordato che "i fondi per la produttività sono legati all'esito di quella trattativa".

Il ministro rivela poi di aver "masticato amaro" per una riforma del mercato del lavoro "presa male dai datori di lavoro, dal sindacato e illustrata abbastanza malamente dai giornali". In ogni caso, aggiunge, "il ministro passa, ma la riforma resterà per un po' e spero che non la cambino subito. I suoi obiettivi sono buoni e rendono il mercato del lavoro più inclusivo e dinamico. La riforma deve tradursi in comportamenti, scelte e decisioni, perché se rimane nel cassetto è lettera morta".

Capitolo esodati. A chi le ricorda le parole del presidente dell'Inps, Antonio Mastrapasqua, che ha assicurato che tutti gli esodati andranno in pensione, Elsa Fornero risponde: "Non so come interpretare Mastrapasqua. Forse posso correggere così: tutte le persone che sono state salvaguardate andranno sicuramente in pensione secondo i vecchi requisiti. Se ci saranno altre salvaguardie, e ne stiamo discutendo adesso una che riguarda un certo numero di persone rimaste nelle maglie di decreti un po' troppo severi, anche questi andranno in pensione con le vecchie regole. Gli altri, invece, potranno andare in pensione con le nuove regole, ma questo dipenderà dai prossimi governi".

Quanto ai dati diffusi ieri dall'Inps, da cui si evidenzia un crollo nei primi nove mesi dell'anno delle nuove domande di accesso al sistema pensionistico, il ministro dice di attendersi "una continuazione di quello che era già un trend dovuto a riforme precedenti". "E' vero che ho sempre detto che la mia riforma si innestava su quelle precedenti che avevano un gradualismo che la crisi finanziaria non consentiva di sostenere - aggiunge Fornero - e quindi vedo perfetta coerenza tra i dati di questi giorni e quelli prossimi, perché noi dobbiamo continuare su questo trend e la riforma ha dato un'accelerata, non c'è contraddizione".

Infine, un auspicio. "Mi auguro che ci sia un ristabilimento del fondo per le politiche sociali" dichiara il ministro, in vista dell'iter parlamentare sulla legge di stabilità che dovrà comunque essere approvata "a saldi invariati". Nella legge di stabilità "ci vogliono anche interventi attivi sulle politiche sociali e quindi bisogna ricostruire il fondo". Inoltre nel ddl "ci sono alcune questioni che mi interessano come ministro" a partire dal "fondo per l'occupazione, perché l'anno prossimo sarà un anno ancora più difficile per il mercato del lavoro".

Bersani: "Frase infelice. E non è la prima". "Quella del ministro Fornero non è certamente una frase felice e purtroppo non è neppure la prima". Così il segretario del Pd, Pier Luigi Bersani. "Forse il suo pensiero non è stato neppure quello, forse stiamo parlando di una battuta - commenta il leader del Pd - ma con il clima che c'è certe battute sarebbe meglio rifletterci un attimo prima di dirle". "Ci sarà anche uno schizzinoso tra i giovani - conclude Bersani - ma io ne conosco pochi. Vedo un sacco di ragazzi che si arrabattano in tutti i modi per cercare di avere un mezzo lavoro precario di qualsiasi tipo".

Alfano: "Piuttosto che niente meglio piuttosto". "Risponde alla logica del piuttosto che niente è meglio piuttosto". Lo ha detto il segretario politico del Pdl, Angelino Alfano, commentando da Messina le parole del ministro del lavoro Fornero sui giovani. 

Casini: "Si alimenta odio sociale". "Clima molto preoccupante, che irresponsabilmente viene cavalcato", dichiara il leader dell'Udc Pierferdinando Casini a Porta a Porta, manifestando la sua piena solidarietà al ministro Fornero. "Si sta alimentando odio sociale e quando è così non si sa dove si va a finire".

Vendola: "Fornero ai giovani: arrangiatevi". "Fornero pronta ad andare a manifestazione Cgil? E' il primo caso nella storia di ministro che protesta contro se stesso. Ormai siamo alla farsa". Lo scrive su twitter il leader di Sel Nichi Vendola, aggiungendo: "E' chiaro lo slogan della Fornero rivolto ai giovani che cercano lavoro: arrangiatevi. La sua tecnica è l'arroganza".

Famiglia Cristiana: "Fornero lo ha fatto un'altra volta". "Lo ha fatto un'altra volta. Ha scambiato il governo con il senato accademico e il ministero con un'aula universitaria. Il resto lo ha fatto la sua franchezza, il suo modo di esternare un po' troppo diretto". Così Famiglia Cristiana, che in un corsivo su internet richiama la dichiarazione del ministro sui giovani che non devono essere troppo "choosy", aggiungendo che la Fornero si è detta disponibile ad andare in piazza anche lei a fianco della Camusso. "Quale delle due Fornero i giovani devono ascoltare? Quella un po' troppo professoressa o quella che strizza l'occhio ai giovani e agli aderenti alla Cgil?".

Rete generazionale sinistra: "Fornero non sa nulla di noi". "Fornero dimostra ancora una volta di non conoscere per nulla la situazione di milioni di ragazze e ragazzi che ogni giorno si scontrano con un mercato del lavoro che offende la loro dignità, il loro impegno, le loro competenze". Così Tilt, rete generazionale della sinistra. "Questo Paese non cresce proprio perché si sprecano risorse importanti, quelle dei tanti giovani che accettano di lavorare senza aspettative e senza investire sulle loro capacità ed energie. Se questo non è chiaro a chi governa, come si può sperare in un'inversione di tendenza?".

Giovani Cgil: "Dovremmo essere tutti più choosy". "I consigli della Fornero sono talmente fuori dalla realtà da farci pensare che per fare il ministro non basta essere professori e ci convince che forse dovremmo essere tutti più schizzinosi, o meglio 'choosy'". Così i giovani della Cgil, secondo cui Fornero torna "a colpevolizzare i giovani attraverso una frase inaccettabile agli occhi di una generazione che è stata costretta a essere disposta a tutto pur di lavorare".

Cartolina via twitter dai Giovani democratici. "Caro ministro Fornero, non sono 'troppo choosy' sono laureata/o in ... E lavoro come...", E' il testo della cartolina, corredata da foto, che i Giovani democratici chiedono di inviare all'indirizzo giovanichoosy@gmail.com per farla avere al ministro. Su twitter, in breve #choosy diventa un hashtag tra i più cliccati. Inevitabile tirare in ballo la figlia del ministro. "Sua figlia guida una fondazione finanziata dalla Sanpaolo, di cui la madre era vicepresidente. E insegna nell'ateneo dei genitori", scrive ad esempio Marco Carlo.

Idv: "Fornero gioca sulla pelle degli esodati". "Il ministro Fornero gioca, senza ritegno, sulla pelle degli esodati, affermando che sarà assicurata la pensione solo a pochi di loro, nonostante l'Inps abbia dichiarato di avere i conti a posto, con un bilancio pronto a recepire una soluzione valida per tutti". Lo dichiara in una nota Maurizio Zipponi, responsabile lavoro e welfare dell'Italia dei valori. "Il ministro, che non ha mai fornito dati certi, utilizza i pensionati come unico e vero bancomat - aggiunge l'esponente Idv -. E' inaccettabile che questo governo di banchieri abbia infierito sui giovani, precarizzandoli ancora di più, e sui lavoratori dipendenti, pubblici e privati, bloccando il rinnovo dei contratti". 

Ferrero: "Fornero sconcertante". "È sconcertante la sconnessione totale della Fornero e del governo 'tecnico' col Paese reale e coi problemi dei più giovani, nello specifico, con la disoccupazione dilagante". Così Paolo Ferrero, segretario nazionale di Rifondazione comunista-Fds, con Anna Belligero e Simone Oggionni, portavoce nazionali dei giovani comunisti. "Con la riforma delle pensioni, contro la quale noi facciamo un referendum, hanno allungato l'età pensionabile, impedendo di fatto il ricambio generazionale nei posti di lavoro, non hanno fatto nessun piano pubblico per l'occupazione né alcun provvedimento contro la precarietà. La responsabilità di questa situazione drammatica per l'occupazione giovanile - concludono - è del governo, non certo dei giovani". 

Spi-Cgil: "Nulla da gioire se pensioni diminuiscono". "Non c'è proprio nulla da gioire se è diminuito del 35% il numero delle persone che quest'anno sono andate in pensione. Significa semplicemente che i giovani che trovano un'occupazione saranno sempre di meno. E questo non può di certo essere un motivo di vanto per il governo". Così il segretario generale dello Spi-Cgil, Carla Cantone, commenta le dichiarazioni del ministro Fornero sui dati resi noti ieri dall'Inps sulle pensioni.

Fedriga (Lega): "Cambiare subito la riforma". "Serve cambiare immediatamente la riforma del lavoro che ha messo ancor più in difficoltà le aziende nell'assumere giovani. Il momento di crisi economica non permette grandi investimenti in risorse umane, ma il Governo ci ha messo del suo tassando le imprese e scrivendo una riforma che irrigidisce l'entrata nel mondo del lavoro. Fornero, invece di passare da convegno a convegno facendo esternazioni fantasiose, pensi a dare risposte". Lo afferma Massimiliano Fedriga, capogruppo della Lega Nord in Commissione Lavoro della Camera.

Pdci: "Da Fornero una presa in giro". "In un Paese in cui i giovani fuori dai percorsi di lavoro e di studio superano i due milioni, in cui le migliori intelligenze devono emigrare per trovare prospettive, in cui il tasso di disoccupazione giovanile supera abbondantemente il 30%, i consigli della Fornero suonano come una presa in giro". E' il commento di Flavio Arzarello, della segreteria nazionale del Pdci e coordinatore dell'organizzazione giovanile.

Coldiretti: "Per 200mila giovani estate nei campi". Anche Coldiretti replica ad Elsa Fornero. "Almeno duecentomila giovani hanno trascorso l'estate 2011 a lavorare nei campi, dimostrando di essere tutt'altro che schizzinosi e di non essere preoccupati di sporcarsi le mani di terra".