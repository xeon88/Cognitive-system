E per i capperi si va fino a Salina
Tra i luoghi del gusto oggi c'è l'Isola di Salina con i suoi capperi

Il cappero è diffuso nel Mediterraneo da tempo immemore e l'isola di Salina si è affermata come centro della produzione italiana di qualità. La raccolta si effettua da fine maggio a tutto agosto. I capperi sono quindi stesi ad asciugare al fresco su teli di iuta. Separati dai capperoni, i bottoni più grandi sul punto di sbocciare, si procede alla salatura che avviene in fusti o vecchie botti tagliate a metà. Nei giorni seguenti vengono travasati da un recipiente all'altro per evitare che l'azione combinata di sale e calore li rovini. Dopo circa un mese sono pronti per il consumo: compatti e profumati, si conservano fino a due-tre anni. Dagli Anni 80 la produzione nell'isola è notevolmente diminuita a causa dell'ingresso sul mercato di prodotti nordafricani, dell'impossibilità di meccanizzare le operazioni colturali, dell'alto costo della manodopera e del comparire di nuovi parassiti. Il Presidio Slow Food è nato per stimolare un'attività di promozione e di collaborazione tra i produttori in modo da rivitalizzare una coltura che per tradizione e paesaggio esprime al meglio i connotati di questo territorio.


Le tagliatelle al profumo di agrumi
Abbiamo provato l'Osteria Villa Carla di Leni sull'isola di Salina

A Leni, uno dei tre piccoli comuni dell'isola di Salina, trovate questo indirizzo che richiede la prenotazione con un certo anticipo. La signora Carla e il marito Carmelo hanno destinato all'attività di ristorazione alcuni ambienti della loro abitazione; seduti allì'interno o in giardino, potrete gustare un ottimo pasto casalingo. Si apre scegliendo tra gli ortaggi grigliati, le verdure selvatiche condite all'eoliana, i salumi e i formaggi tipici dei Nebrodi. Tra i primi la pasta fresca con alalunga o con palamita e pomodorini, le tagliatelle sia al profumo di agrumi e pistacchio di Bronte sia condite con zucchine, ricotta e fiori di lavanda, i ravioli ripieni di capperi di Salina con crema di formaggio. Stagionalità e utilizzo di materie prime della zona sono ancora più evidenti nella proposta dei secondi: spatola all'arancia, totani ripieni al limone, involtini di ope (boghe), tortino di alici al forno. I vino sono locali, fra i dessert semifreddo al caffè e amaretto, tipici dolcetti eoliani come gli spicchiteddi al vino cotto e i vastidduzzi, tiramisù all'arancia, biscotti di pasta frolla ripieni di pasta di mandorle. Prezzi: 26 euro vini esclusi.


Involtini di spada e parfait di mandorle
Involtini di spada e parfait di mandorle

Il ristorante gestito dalla famiglia Sardo, alla terza generazione di cuochi e pasticcieri. L’esperienza accumulata negli anni, fa di Pietro uno dei migliori chef del territorio. Le figlie Maria e Diana si occupano del servizio in sala. Si comincia con antipasti freddi e caldi: carpacci marinati di pesce, insalata di polpo, polpette di pesce, seppioline, palombo arrosto, insalata di aragosta agli agrumi (quest’ultima potrebbe farvi sforare i 35 euro). Seguono gli spaghettoni freschi con cernia, coda di scampi e bottarga di tonno, o con carciofi, gamberi, calamari, pomodorini e ricotta salata, gli spaghetti con uova di pesce sampietro e gamberetti, le spaccatelle con patelle, gamberetti e pomodorini ciliegini. Dopo potreste trovare il branzino all’acqua di mare, il filetto di pesce sampietro grigliato con patate e agrumi, il trancio di cernia alla pantesca, gli involtini di pesce spada, vari pesci al forno, all’acquapazza, fritti. In chiusura, frutta fresca, cassata siciliana, sorbetti di frutta, parfait di mandorla e cioccolato, tortino di ricotta con pan di Spagna, cioccolato e mandorle. Circa 300 i vini, una trentina le grappe più una nutrita presenza di Marsala e Passiti di Pantelleria. Prezzo: 35 euro vini esclusi.