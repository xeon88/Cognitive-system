A tre giorni dalla sfida con la Bulgaria, il medico della Nazionale Castellacci fa il punto sulle condizioni degli acciaccati: "Pazzini non preoccupa, per Astori sarebbe rischioso forzare i tempi". Intanto Prandelli cura la parte tattica, provando il tridente in partitella
Email
Stampa
APPROFONDIMENTI
Prandelli non aspetta Cassano
"E' al 60%, a noi serve vincere"
VEDI ANCHE
"Siamo da Champions, ma Conte ci manca"
COVERCIANO - Il secondo giorno di allenamento degli azzurri, in vista del doppio impegno di qualificazione mondiale contro Bulgaria e Malta, è anche il giorno dei verdetti del professor Castellacci, che ha visitato tutti gli acciaccati. Di tutti, quelli messi peggio sono Astori e Balzaretti, che dovrebbero lasciare Coverciano già nelle prossime ore, mentre si sospira di sollievo per De Rossi e Pazzini: "Federico Balzaretti ha una lesione fra il primo ed il secondo grado del bicipite femorale sinistro - ha spiegato il responsabile medico della Nazionale - chiaramente anche in questo caso non è una lesione muscolare grave, ma avendo bisogno di tempo necessario per recuperare non potrebbe farlo per le due gare della Nazionale. Potrebbe tornare a casa, con la decisione che sarà presa insieme al mister".

"PROBLEMI LIEVI PER DE ROSSI E PAZZINI" - "Daniele De Rossi ha avuto un trauma contusivo distorsivo della caviglia - ha proseguito Castellacci - una cosa comunque leggera, con una sofferenza legamentosa esterna. Niente di particolarmente preoccupante, tanto che il ragazzo rimane con noi e cercheremo di recuperarlo, valutando giorno per giorno per un suo possibile recupero in vista dell'impegno di venerdì prossimo contro la Bulgaria. Astori invece ha avuto una piccola lesione di primo grado al bicipite femorale sinistro. Ci sarebbero delle preoccupazioni ad accelerare i tempi di recupero in vista delle due gare in programma, quindi tornerà a casa. Per quanto riguarda Pazzini ha un problemino al ginocchio destro, con un lieve versamento articolare ma insomma una cosa recuperabile. Oggi è stato più tranquillo, ma piano piano tornerà a lavorare con il resto del gruppo. Sta facendo tutte le cure del caso".

PRANDELLI CHIAMA ACERBI - Cesare Prandelli, vista l'indisponibilità di Astori e Balzaretti, ha chiamato in nazionale il difensore del Milan Francesco Acerbi.

PROVE DI TRIDENTE - Il resto della truppa, intanto, si è concentrato sulle prime prove tattiche, dopo il lavoro fisico di ieri: Prandelli ha diretto una partitella dieci contro dieci, schierando entrambe le squadre col tridente. Il CT ha messo insieme Giovinco, Osvaldo e Diamanti da una parte, in quello che in questo momento appare l'attacco titolare, con Destro, Borini ed Insigne sul fronte opposto. Proprio Destro e Insigne hanno timbrato il tabellino dei marcatori della partitella.

BUFFON: "SIAMO LA SQUADRA LEADER DEL GIRONE" - "E' un girone nel quale sulla carta siamo la squadra leader ma dopo di noi ci sono 3-4 formazioni che possono ritagliarsi il ruolo di outsider e di conseguenza le rispettiamo molto", spiega Gigi Buffon in conferenza stampa da Coverciano. "Sappiamo che non dobbiamo sottovalutare nessun impegno".