Smart, vintage ed ecologica
la casa del futuro è già qui
Piante che inviano sms, "sanguisughe" elettroniche pulisci vetri, lampadine nostalgiche e super televisori da azionare con un solo gesto della mano. A Berlino la casa del futuro parla del presente, ama il passato e strizza l'occhio al ritorno alla natura
dal nostro inviato BENEDETTA PERILLI
Lo leggo dopo

APPROFONDIMENTI
FOTO
Ifa 2012: ecco la casa del futuro
BERLINO - La casa del futuro? Non cercatela lontano. E già qui. Berlino, Ifa 2012, nel salone dell'elettronica di consumo e dell'alta tecnologia - che ogni anno porta in Germania oltre mille espositori e viene presa d'assalto da circa 250mila persone - a spingere il naso oltre telefonia e computer, sovrani indiscussi dell'edizione in corso fino al 5 settembre, si scopre un mondo di meraviglie pensate, sviluppate e realizzate per il consumatore e la sua casa. 

LE FOTO 1

Fuori, la Berlin Messe che ospita la fiera, è tutta una sfumatura di grigi, dentro si accendono le tinte. Che sia chiaro, la casa del futuro è colorata, ad alta definizione, ecologica, domotica, controllata via smartphone attraverso applicazioni tanto intelligenti da permettere a una pianta di mandarvi un sms quando ha bisogno di essere innaffiata. Lo fa con un sensore, prodotto in Svizzera dalla Koubachi, che connesso al sistema wi-fi dell'abitazione ci informa in tempo reale dei bisogni della pianta. 

La casa del futuro - controsenso a parte - è però anche molto vintage. Legni, linee d'antan, scritte anni '60. Non c'è dock station esposta che non abbia subìto l'effetto "instagram". Così come avviene per molte serie di scope elettrice, senza fili certo, ma con il corpo a fantasia optical o di tostapane, macchine per il caffè e sveglie che si ricorderanno dei vostri gusti, sapranno cuocere alla vostra temperatura preferita e memorizzare la gradazione di luce con la quale vi piace aprire gli occhi. 

Il tutto senza dimenticare però di apparire deliziosamente retrò. Passano sotto l'effetto d'epoca persino le lampadine della serie Panasonic Nostalgic Clear: fuori hanno il look e la luminosità delle vecchie lampadine a 40 watt, dentro nascondono un led che ha un risparmio energetico dell'84%. 

Curiosità a parte, quello che emerge è un sistema di prodotti di alta tecnologia al servizio dell'utente e dell'intrattenimento domestico. Ne sa qualcosa Samsung che qui presenta i due nuovi televisori Oled, niente a che vedere con il led: piattissimi, contrasto illimitato, colori brillanti grazie ai sub-pixel che illuminano il 20% in più rispetto a un led tv e affiancano la tecnologia multi view, che consente a due persone di visualizzare simultaneamente sullo stesso schermo due programmi differenti, con la possibilità di ascoltare ogni programma separatamente usando degli occhiali con cuffie integrate. C'è anche la possibilità di "muovere" i canali con il solo gesto della mano. Grazie al motion control ad esempio i programmi di cucina presentati dallo starchef Jamie Oliver (anche la Philips lo ha scelto per la sua pentola magica 2) si possono ripetere le ricette proposte dall'inglese girando le pagine e cambiando canale solo con il gesto del braccio. E le mani sporche di farina non sono più un problema. 

Sempre in cucina succedono altre cose speciali. Come il miracolo del formaggio: se prima un frigorifero convenzionale Samsung ne poteva contenere 1831 pezzi, ora grazie alla tecnologia Space Max si spinge fino a 2142, mantenendo però le dimensioni di un modello tradizionale e aggiungendo anche la funzione deodorizer. E' smart anche il sistema di lavaggio che con il programma Eco Bubble sfrutta un sistema di bolle d'aria nel cestello della lavatrice per rendere attivo il detersivo già a partire da 15 gradi. 

Acqua fredda dunque per un bucato ecologico che consuma come una lampadina accesa. "L'attenzione al risparmio energetico significa attenzione al budget familiare, una priorità per i consumatori che, con la tecnologia Ecolavaggio consente lavaggi ottimali a basse temperature con una riduzione fino al 70% dell'energia impiegata", spiega Andrea Romeo, marketing manager divisione digital appliances di Samsung Electronics Italia. 

Nella casa elettronica presentata all'Ifa tanto spazio è dedicato alla domotica ma c'è anche chi guarda allo stile e ai piccoli dettagli. E se senza tv 3D non si può più vivere - ne sa qualcosa Lg - allora ben vengano gli occhiali 3d 'personalizzati': si va da quelli a goccia a quelli colorati, fino a quelli stilosissimi creati da Alain Mikli proprio per Lg. 

Questione di dettagli anche per Philips che presenta il ferro da stiro PerfectCare xPress, niente più problemi di temperature e tessuti, con la stessa piastra si passa dal sintetico alla seta al cotone senza bruciarne un millimetro. E che dire dello spazzolino Oral irrigator che "spara" getti di collutorio tra dente e dente. C'è pure la stampella intelligente che asciuga, odora e stira gli abiti  -  la produce la coreana Vuum  -  e la "sanguisuga" del vetro, il Windoro giapponese, il primo robot al mondo che si attacca al vetro e lo pulisce in automatico

Questa è la casa elettronica di oggi. A quella di domani in molti ci stanno già lavorando. Come la tedesca Grundig che grazie al progetto Individual Living, studiato in collaborazione con University of Applied Sciences di Coburg, presenta all'Ifa il prototipo Digital Rapture, sviluppato da Julia Brinkmann, un sistema formato da quattro parti che dialogano per permettere all'utente di riprodurre in casa le atmosfere degli ambienti esterni. Come? Semplicemente con una spilla che si chiama Redocrypt: è capace di memorizzare gli odori, i colori, i suoni e le vibrazioni del mare o di una passeggiata nel bosco e di riprodurle, attraverso casse, una coperta a sensori e un pannello luminoso, all'interno della propria abitazione. Un futuro, insomma, che parla anche di ritorni. E ben venga che siano solo quelli alla natura.