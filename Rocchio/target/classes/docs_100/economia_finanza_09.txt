Giustizia, amministrazione, debito. Si definisce il memorandum d'intesa (cosiddetto leggero) della Ue che prevede le condizioni per gli (eventuali) interventi europei.

Il percorso. La questione è sul tavolo da quel 29 giugno scorso, quando i leader dell'area euro hanno chiuso il loro ultimo incontro. Visto da Nord, potrebbe essere definito il prezzo della solidarietà. Visto da Sud, è il percorso che una nazione dovrebbe intraprendere dopo che il suo governo chiedesse il sostegno finanziario al resto dell'Europa.

Il patto. Il memorandum andrà firmato prima che la Banca centrale europea inizi a comprare titoli di Stato di chi contrae il patto. Previste verifiche ogni tre mesi. Gli impegni sarebbero basati sui piani già concordati nelle normali procedure dell'Ecofin.

È da quando i leader dell'area euro sono riemersi alle quattro di notte del 29 giugno scorso dal loro ultimo incontro, che sull'Italia e sulla Spagna grava una zona d'ombra. Visto da Nord, da Helsinki o dall'Aia, potrebbe essere definito semplicemente il prezzo politico della solidarietà. Visto da Sud, da Madrid e magari non molto più tardi anche da Roma, è il percorso che una nazione dovrebbe affrontare dal giorno il cui il suo governo decidesse di chiedere il sostegno del resto d'Europa.

Del cosiddetto «memorandum d'intesa» si sa per adesso molto poco. Essenzialmente si è capito che un Paese dovrà firmarlo, se vuole che la Banca centrale europea inizi a comprare i suoi titoli. Ma poiché in proposito non si conosce quasi nient'altro, l'idea stessa del memorandum scoraggia qualunque governo. E il fatto che l'economia greca sia crollata del 17% dopo aver firmato un documento chiamato appunto «memorandum d'intesa» non fa niente per allentare la tensione. Poco importa che il programma per Atene sia di una razza diversa da quelli che potrebbero riguardare la Spagna e magari l'Italia.

Lettera d'impegni
Su questi documenti di ultima generazione la discussione pubblica è stata quasi nulla, ma il confronto fra i governi e gli uffici di Bruxelles è andato avanti tutta l'estate. E in queste settimane, sta iniziando a precisarsi uno scenario che dissolve le zone d'ombra. Ne viene fuori che la lettera d'impegni di un Paese per avere l'intervento dei fondi salvataggi Esm-Efsf e della Bce non sarebbe dettata dai governi creditori, com'è successo a Grecia, Irlanda o Portogallo. Sarebbe più simile a un testo che i mandarini delle diplomazie conoscono già: sono le cosiddette «country-specific recommendations», le lettere ai singoli Paesi votate ogni anno dall'Ecofin (i ministri finanziari dei 27) su proposta della Commissione, dopo che il governo interessato ha mandato a Bruxelles i suoi piani per i prossimi tre anni. Là dentro si parla di tutto: dal ritmo di riduzione del deficit o del debito, a come è meglio negoziare i rinnovi dei contratti nell'industria, alla distribuzione dei fondi pubblici alle università in base al loro successo nel formare i laureati ai mestieri utili oggi.