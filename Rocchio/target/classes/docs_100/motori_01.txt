MILANO- Ammortizzatore di sterzo, leveraggi della sospensione posteriore, forcellone monobraccio, guaina del cavo della valvola allo scarico: sono cinque i richiami subiti dalla nuova Ducati 1199 Panigale ad agosto e un altro era stato comunicato a luglio, tutti pubblicati sul sito web dell’NHTSA, l’ente statunitense che si occupa della sicurezza stradale e che regolarmente comunica i richiami di auto e moto.
LA PUNTA DI DIAMANTE-La Ducati Panigale, lanciata pochi mesi fa, è una sportiva rivoluzionaria, per i canoni tipici dell’azienda bolognese: motore sempre bicilindrico ma più ruotato all’indietro, frizione non più a secco ma in bagno d’olio, sparito il telaio a traliccio a favore di un monoscocca con motore portante (soluzione nata in MotoGP). Tutte novità che hanno contribuito a contenere il peso a secco a 164 kg e far salire la potenza fino a 195 CV. Ora i proprietari di questa sportiva avranno già ricevuto una comunicazione di Ducati (sono 2.411 le moto interessate, tutta produzione dal 16 marzo al 12 luglio 2012) che li invita a rivolgersi al proprio concessionario per un effettuare l'intervento di riparazione. Che ovviamente è gratis.

In pista con la Ducati Panigale
                     
COSA FARE-I richiami da parte delle aziende sono di certo un segno di serietà in quanto il costruttore mostra di non trascurare eventuali difetti di progettazione o assemblaggio e si adopera per risolverli. Certo è anche che sei richiami in due mesi (uno a giugno, cinque ad agosto) sono tanti. Specialmente per una moto che costa da 19 mila euro in su. «Si risolve con due ore di lavoro in officina», assicura chi ha ricevuto la comunicazione di Ducati ai primi di agosto, ma non prima di settembre visto che l’azienda è ancora chiusa per le ferie estive e non può spedire il necessario ai concessionari. Per lo stesso motivo, la casa emiliana non ha rilasciato alcun commento ufficiale sulla vicenda.

TUTTI I PROBLEMI-Due dei richiami più recenti riguardano l’ammortizzatore di sterzo. Il primo è relativo al cuscinetto in cui scorre l’asta di reazione: a causa di tolleranze errate, questo potrebbe sfilarsi impedendo la funzionalità del componente intero. In officina verrà montata una rondella che ne impedisce la fuoriuscita. Il secondo, invece, si riferisce alla quantità insufficiente di frenafiletto (una particolare colla che rende più difficoltoso lo svitamento) sui bulloni che lo fissano alla piastra di sterzo. Un po’ di colla in più apposta sapientemente dai meccanici delle officine autorizzate risolverà il problema. E ancora: rischia di liquefarsi o prendere fuoco la guaina del cavo della valvola allo scarico. Questo perché troppo vicina al catalizzatore che lavora a temperature molto alte. Qui verrà sostituito gratuitamente il cavo. Attenzione all’impianto frenante: il tubo dell’impianto idraulico che aziona in freni anteriori rischia di tagliarsi sulla filettatura della vite che fissa il serbatoio del liquido dei freni al manubrio. In questo caso, potrebbe perdere anche completamente efficienza il freno davanti. Con un dado si risolve il problema. L’ultimo dei cinque richiami di agosto riguarda il fissaggio del forcellone posteriore monobraccio, effettuato in linea di produzione con una coppia di serraggio non adeguata: stringendo di più si evita il rischio di perdere il controllo della moto in corsa. Sempre la zona forcellone era stata interessata dal primo dei richiami, comunicato a fine giugno: riguardava un dado che fissa il monobraccio al leveraggio della sospensione posteriore: un controllo in officina dovrà stabilire se sia necessaria la sostituzione.