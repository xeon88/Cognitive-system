Meno film, glamour quanto basta
La ricetta del direttore Barbera
Parla il direttore del festival. Tra le novità anche una sala solo virtuale

«I festival tendono a somigliarsi sempre di più. Per questo prevedo che cambieranno profondamente. Meno filmoni delle major, più cinematografie da scoprire». Aveva visto giusto Alberto Barbera. Ciò che profetizzava in un’intervista al Corriere della Sera nel 1998 sembra la fotografia di Venezia 69. All’epoca Barbera aveva un incarico di direttore della Mostra per quattro anni, se ne andò un anno prima sostituito per motivi extra-cinematografici dall’allora ministro della cultura Urbani. Il presidente della Biennale Baratta lo ha richiamato. Nel frattempo i festival e il cinema stesso, come forse non era difficile prevedere, sono cambiati. «La crisi ha ridisegnato i confini, i festival hanno perso la centralità e devono reinventarsi. Venezia finora era rimasta più impermeabile ai mutamenti rispetto ad altri, ma sono soddisfatto perché ci siamo attrezzati bene. Rinnoviamo gli spazi, lanciamo il mercato, diretto da Pascal Diot. E apriamo una sala virtuale», sintetizza Barbera.
La crisi domina la scena. La sua personale spending review il neo-direttore l’ha già fatta. Una rassegna più snella, con meno titoli in concorso (18) e una sezione – il discusso Controcampo italiano – tagliata di netto. «Sono tornato alla Mostra per fare qualcosa di nuovo, anziché adagiarmi solo sui grandi nomi. Il nostro compito è segnalare i registi del domani, intercettare quel grande fermento che c’è, nonostante tutto». Tra i no detti, molti in italiano. Non tutti hanno gradito. «Inevitabile, abbiamo visionato 157 opere tra film di finzione e documentari. In gara c’è Bellocchio, imprescindibile per il nostro cinema, un Ciprì che sorprenderà, e Francesca Comencini, con un piccolo grande film. E in Orizzonti, Salvatore Mereu, Ivano De Matteo, Leonardo Di Costanzo, Roberto Minervini. Autori capaci di rappresentare l’Italia di oggi con linguaggi non standardizzati».

Molte le donne registe, in controtendenza con il festival di Cannes. «Le quote rosa non c’entrano. Visioniamo i film senza sapere da chi arrivano, il fatto che ci siano molte cineaste dimostra una vitalità creativa Quello che non ci sarà più è il buco, dove avrebbe dovuto sorgere l’ambizioso nuovo palazzo del cinema. In accordo con Baratta la Mostra abbandona velleitari sogni di grandezza. «Meglio valorizzare gli spazi esistenti. In ottobre inizierà la costruzione di un palazzetto con una sala da 700 posti». Intanto si apre una sala virtuale. «Cinquecento posti a pagamento per la proiezione di quasi tutti i film di Orizzonti in contemporanea con la proiezione al lido». Con quel misto di basso profilo e ambizione, che fa rilanciare continue battute su “Barbera e champagne”, il direttore conclude: «Avere in concorso uno dei film più attesi della stagione, The Master di Paul Thomas Anderson è una grande soddisfazione. Ma anche poter annunciare attività permanenti come il Biennale College, laboratorio riservato a giovani filmakers, di cui andiamo molto fieri». Resta lo spazio per una battuta sul suo predecessore Marco Müller, il Mourinho dei direttori di festival. «Auguro a Marco ciò che ho potuto fare io: una selezione che gli assomigli».