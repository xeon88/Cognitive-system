Belafonte, l'artista ribelle
a 86 anni pensa solo al futuro
Il cantante e attore è ospite del Festival di Locarno. Da "re del Calypso" a attivista per i diritti civili, al tifo per Obama. "Chi rema contro di lui lo fa solo perché è un black man"
dal nostro inviato MARIA PIA FUSCO
Lo leggo dopo
Harry Belafonte a Locarno
con il Pardo alla carriera (ansa)
LOCARNO - Alto, elegante, gentile, Harry Belafonte stringe la mano a tutti i fotografi che lo aspettano nel grande albergo di Ascona, chiede i loro nomi, e solo l'andatura e il bastone a cui si appoggia sono il segno dei suoi 86 anni, la delicatezza dei lineamenti e il sorriso da ragazzo sono quelli di sempre. Al Festival di Locarno, che lo onora del Pardo d'oro, è in programma Carmen Jones, nell'ambito della retrospettiva dedicata a Otto Preminger. È una versione nera dell'opera di Bizet, un film del 1954, quando la segregazione razziale era ancora una realtà, un film che evoca memorie importanti, non solo per la sua carriera. Per la quale ha ricevuto un premio, il Pardo d'oro, dal festival ticinese.

VIDEO Quel tormentone indimenticabile 1

"Per Preminger non fu il tentativo di fare un altro film - racconta Belafonte - ma sentiva come una missione la possibilità di portare sullo schermo personaggi eroici, prima di Dorothy Dandridge non c'era nessuna donna che fosse una star, c'era Lena Horn, ma la stampa ne parlava poco, si cercava di sminuirne il talento. Dorothy esplose in tutto il mondo, lei e io eravamo protagonisti di una grande storia sentimentale, per la prima volta nella storia del cinema un uomo e una donna di colore si amavano. Fu una svolta nella psicologia del cinema in America, prima i neri erano servi, incapaci di vivere un'avventura, non troppo intelligenti, spesso usati per far ridere i bianchi. Otto ci diede dignità, stile, status".

Belafonte, come fu accolto il film?
"Ci fu una campagna iniziale furibonda, Preminger e la 20th Century Fox furono attaccati, dissero che Carmen Jones era un errore, che la società sarebbe fallita, e le banche non l'avrebbero sostenuta. Furono smentiti, il film andò bene ovunque e riuscì a diffondere nel mondo un'altra visione della popolazione nera".

Che cose le è rimasto del Belafonte di allora?
"Sono soltanto un po' più vecchio ma lo stato d'animo è lo stesso. Ero arrabbiato, furioso contro la società , pronto a lottare. Allora la battaglia per i diritti civili era solo all'inizio e mi appassionava l'idea di tutto quello che sarebbe potuto accadere. Ero anche confuso, contro tutti i politici. Poi ho incontrato il dottor Martin Luther King, i Kennedy, Nelson Mandela, mi sono lasciato coinvolgere dalla politica, ho avuto idee più chiare sulla battaglia che potevo fare e l'ho portata avanti in tutto il mondo. Non ero un artista diventato attivista, ero un attivista diventato artista. Da allora non sono mai cambiato, non mi sono mai fermato, fino alle battaglie contro Bush, Colin Powell, la guerra in Iraq".

Lei ha subito tanta ostilità, nel '62 la Nbc voleva censurare lo show di Petula Clark perché le aveva toccato un braccio, è stato attaccato per la sua amicizia con Fidel Castro, per la simpatia per Hugo Chavez. Non ha mai avuto momenti di scoraggiamento, la voglia di arrendersi?
"Non mi sono arreso mai e ancora non mi arrendo. Viviamo tempi molto difficili, anche peggio che con i Kennedy, i più difficili dall'epoca di Roosvelt. E non è solo per la crisi economica. Obama ha riacceso violentemente i sentimenti razzisti, tutte le difficoltà che il presidente sta incontrando in America hanno poco a che fare con le leggi, la sanità, la scuola, la politica ecnomica: tutto è dovuto al fatto che è un black man. Mai la destra si sarebbe aspettata che gli americani votassero per un nero, la sua vittoria ha scatenato una furia implacabile, per la destra oggi l'unica cosa da fare è crocifiggere Obama".

Lei spera che i democratici vincano?
"Ma certo, io respiro ancora e finché respiro vive la speranza. Oltretutto i candidati della destra sono impresentabili. Certo che li batteremo, li abbiamo battuti tante volte, nella schiavitù, nel razzismo, con Obama, li batteremo ancora".

Ha incontrato personalità e artisti di tutto il mondo, ha anche tenuto a battesimo Bob Dylan che suonò per la prima volta l'armonica in pubblico in un suo concerto. Ricorda il viaggio in Italia?
"Era il 1958, un periodo magnifico per il cinema italiano, ho incontrato Anna Magnani, Gillo Pontecorvo, Vittorio De Sica, Marcello Mastroianni. Ricordo che tutti cantavano 'Day Oh', erano convinti che fosse una canzone italiana".

Invece da dove vengono quei suoni?
"Dalla mia cultura, dalla Giamaica dove ho passato una parte della mia vita. La mia gente, quelli della mia famiglia lavoravano nelle piantagioni per i padroni bianchi e cantavano tutto il giorno, cantavano per darsi coraggio, per sfogare la fatica, per cercare pace. Sentivo musica tutto il giorno ma non pensavo proprio di fare musica. Quando sono tornato dalla guerra ero sbandato, non avevo idea di cosa avrei potuto fare. Lavoravo come assistente di un operaio edile, una volta feci un lavoro in un appartamento e i proprietari mi pagarono con due biglietti per il teatro. Non c'ero mai stato, vidi una commedia di Brecht: fu un'epifania, come se Dio mi avesse parlato. Decisi che quello dovevo fare, rivolgermi a un pubblico, cantare, parlare alla gente. Partii per la Germania per incontrare Brecht, cercai di imparare il tedesco ma è difficile quasi quanto il cinese. Tornato a New York mi iscrissi alla scuola di recitazione, c'erano Marlon Brando, Walter Matthau, Rod Steiger, era una classe magnifica, lavoravamo insieme, fu un periodo stimolante".

La sua famiglia, i suoi figli, sua moglie...
"Vuole dire le mogli...".

Scusi, è vero lei si è sposato per la terza volta nel 2008...
"Magari ho trovato la donna giusta".

È sicuro?
"Io non sono sicuro di niente".

Dicevamo: la sua famiglia la segue? È d'accordo con le sue battaglie?
"Gran parte del mondo è d'accordo con le mie battaglie. Purtroppo l'altra parte ha molto potere".

Se dovesse scrivere una canzone oggi quale sarebbe il tema?
"I tempi migliori sono nel futuro".