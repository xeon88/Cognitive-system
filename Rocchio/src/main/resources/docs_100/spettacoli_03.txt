Morto Hal David, il paroliere di Bacharach
L'America che si racconta con le canzoni 
All'età di 91 anni se n'è andato l'autore dei testi di "What the World Needs Now Is Love", "Raindrops Keep Falling On My Head" e "I Say A Little Prayer", solo per citare alcune delle perle regalate in coppia con il compositore alla grande storia della musica popolare Usa
di PAOLO GALLORI
Lo leggo dopo
Hal David (a destra) con Burt Bacharach nel 1997, premiati con il Grammy Trustee Award (reuters)
APPROFONDIMENTI
FOTO
Addio a Hal David, paroliere premio Oscar con Bacharach
VIDEO
Musica, morto il paroliere di ''Raindrops keep falling''
E così, alla bella età di 91 anni, se n'è andato anche Hal David. Un nome che in Italia dirà qualcosa solo agli appassionati più nostalgici, ma che in America è considerato un autentico gigante nella storia della musica popolare. Perché Hal David è l'autore dei testi delle canzoni che hanno reso celebre Burt Bacharach e assieme al musicista ha costituito una delle coppie creative più straordinarie partorite dal Brill Building, l'edificio sulla 49ma strada di Manhattan simbolo del grande business musicale degli Stati Uniti.

Di quel grande gioco andato in scena tra la fine degli anni Cinquanta e il decennio successivo, la creazione di hit destinati alle masse, e in particolare al nuovo "grande pubblico" giovanile venuto alla ribalta con Elvis Presley e il rock'n'roll, David è stato uno dei protagonisti più autentici, capace di sintetizzare in pochi versi una storia, un sentimento, un sogno, trasportando il tutto con poesia ma anche con una godibile vena umoristica sulle melodie di Bacharach. 

Un maestro riconosciuto, Hal David, presidente della Ascap, l'associazione dei compositori americani, dal 1980 al 1986, presidente della Hall of Fame dei parolieri Usa dal 2001 al 2011, istituzione di cui era ancora presidente emerito al momento della morte, sopraggiunta ieri al Cedars-Sinai Medical Center di Los Angeles a causa di un nuovo attacco cardiaco dopo quello che lo aveva colpito lo scorso marzo e una nuova ricaduta martedì scorso. "Anche nei suoi ultimi momenti, Hal aveva sempre in testa una canzone. Prendeva appunti di continuo, oppure chiedeva a me di prendere nota, per non dimenticare un verso", il toccante ricordo della moglie Eunice.

Lo scorso maggio, David e Bacharach erano stati insigniti del premio Gershwin della Biblioteca del Congresso per la canzone popolare. La consegna era avvenuta alla Casa Bianca, con tanto di concerto tributo, alla presenza del presidente Barack Obama. C'era l'83enne Bacharach, non c'era Hal, costretto a letto dall'infarto. Ma c'era Eunice: "Anche se non era lì, per Hal è stato molto emozionante. Considerava il premio Gershwin il più alto onore della sua vita". E di onorificenze, dall'Oscar al Tony, Hal David ne aveva collezionate in gran quantità, nel corso di un'avventura artistica memorabile e probabilmente irripetibile.

Nato a New York nel 1921, di origini ebraiche, David frequentò le scuole pubbliche prima di studiare giornalismo alla New York University. Durante la Seconda Guerra Mondiale prestò servizio presso un'unità addetta all'intrattenimento delle truppe americane dislocate nel Pacifico meridionale. Poi entrò al New York Post come copywriter, redattore di testi pubblicitari. Dire tutto in uno slogan, gavetta che gli tornerà utile nel confronto con la sua vera passione, la musica, in cui mosse i primi passi a livello professionale con la scrittura di testi per Sammy Kaye, Guy Lombardo e altri bandleader, prima del decisivo incontro con Burt Bacharach.

Erano gli anni in cui le case discografiche americane cercavano di riprendere il controllo dopo il passaggio del ciclone Elvis col suo seguito di rock'n'roll star irriguardose, scandalose, ammiccanti. Che avevano avuto il merito di liberare i sogni (e i consumi) dei giovanissimi, ma che l'industria e la società adulta faticavano a digerire. La risposta fu l'avvento di volti e voci inoffensivi, spacciati per rockers dal cuore romantico. Facce perfettamente intercambiabili, al loro servizio un esercito di compositori e autori stipati negli uffici del Brill Buiding e negli altri edifici di Tin Pan Alley, lo storico quartiere dell'industria musicale newyorkese. 

Un'industria decisa a governare il proprio business, per la quale non contavano tanto i performer, quanto la qualità della canzoni. Ed è in quegli uffici, accanto ad altre coppie storiche come Leiber e Stoller, Carol King e Gerry Goffin, Barry Mann e Cynthia Weil, che si incontrarono Hal e Burt. A loro disposizione solo una piccola stanza, un pianoforte, uno sgabello per il compositore e una sedia per l'autore delle liriche. 

Il loro primo grande successo fu Magic Moments, microfono a Perry Como e milioni di copie vendute. Solo l'inizio, la serie di successi include nel tempo Raindrops Keep Fallin' On My Head, (They Long to Be) Close to You e That's What Friends Are For. I più grandi nomi dell'epoca, da Barbra Streisand a Frank Sinatra e Aretha Franklin, si contendevano il repertorio di Bacharach e David. I due scrissero canzoni per il debutto vocale del trombettista Herb Alpert (This Guy's in Love with You), per Jerry Butler (Make It Easy on Yourself), per Jackie DeShannon (What the World Needs Now is Love) e per Dusty Springfield (Wishin' and Hopin'). Ma fu la voce di Dionne Warwick a esaltare la qualità del songwriting griffato Bacharach-David e a identificarlo al meglio presso il pubblico di tutto il mondo. 

Hal e Burt iniziarono a scrivere per quella giovane cantante afroamericana dal timbro versatile ed emozionale nel 1962. Ne seguì una sequenza incredibile di successi: Don't Make Me Over, Walk On By, I Say a Little Prayer, Do You Know the Way to San Jose, Always Something There to Remind Me. "Era un matrimonio a tre che funzionava - ricorda la Warwick nella sua autobiografia - Bacharach era quello bello e affascinante, David quello premuroso, gentile, sincero".

Un successo straordinario che inevitabilmente finì con l'incrociare le strade del cinema e del teatro. Con il fim del 1969 Butch Cassidy and the Sundance Kid, David e Bacharach si aggiudicarono l'Oscar per la migliore colonna sonora originale e per la miglior canzone con Raindrops Keep Fallin' on My Head, cantata da B.J. Thomas, mentre Grammy Awards e Tonys li gratificarono per i brani scritti per il musical Promises, Promises, come la deliziosa Never Falling In Love Again, nominata come miglior canzone ai Grammy del 1969.

La coppia d'oro firmò anche altri successi per il grande schermo. Si ricorda la nomination all'Oscar per What's New, Pussycat (1965) cantata da Tom Jones, l'indimenticabile Alfie (1966), affidata prima a Cilla Black poi a Cher per volere della produzione. Per Alfie, Burt e Hal avrebbero preferito la loro Dionne, che l'avrebbe a sua volta incisa e portata in alto nella classifica Usa solo nel 1967. Nel 1964, cantare Wives and Lovers, titletrack dell'omonimo film, permise a Jack Jones di portarsi a casa il Grammy per la miglior performance vocale maschile. 

L'intesa tra Hal David e Burt Bacharach But si spezzò nel 1973, a seguito del flop del rifacimento del musical Lost Horizon, progetto a cui i due autori e la stessa Warwick avevano dedicato due anni di lavoro.  Bacharach si ritirò nella sua casa delle vacanze, rifiutandosi di tornare al lavoro. Hal fece causa a Burt, Bacharach fece causa a David, Dionne fece causa a entrambi. Un contenzioso risolto infine con un accordo extragiudiziale raggiunto nel 1979. La vera riconciliazione solo nel 1992, quando David e Bacharach tornarono a lavorare insieme per un progetto speciale: il nuovo album di Dionne Warwick, Sunny Weather Lover.
                   
"Dopo tutto, sono rimasti sempre fedeli a se stessi. E con la loro inconfondibile autenticità hanno catturato le emozioni delle vite quotidiane di tutti noi. I momenti belli, quelli brutti e tutto quanto sta nel mezzo". Parola di Obama.