Un ciclomotore vecchio stile come omaggio alla storia 
del marchio francese. Pesa solo 40 chilogrammi


MILANO- Col piccolo Vogue, la Peugeot celebra il traguardo dei 110 anni nel mondo delle due ruote a motore. Il marchio del Leone si richiama quindi alla propria storia: non quella arcaica ed eroica dei pionieri della motocicletta con berretto e pantaloni alla zuava, bensì quella più recente dei fortunati (commercialmente) anni 70 quando la diffusione dei ciclomotori raggiunse il suo culmine e l’azienda alsaziana fu in grado, anche in Italia, di far concorrenza al Piaggio Ciao e al Garelli Gulp. Al centro della produzione Peugeot fu allora il modello 102, poi declinato in una gamma particolarmente ampia e apprezzata, tanto che nel 1970 dalle catene di montaggio francesi uscirono 295.000 ciclomotori.
METROPOLIS, RAPIDO ICONE ANNI 80-90-Chi è stato adolescente negli anni 80 ricorderà invece gli scooter monomarcia Metropolis e Rapido, veri precursori che anticiparono di alcune stagioni l’invasione dei giapponesi, MBK in testa col Booster e i suoi cloni. I fasti della Peugeot in questo settore proseguirono fino alla fine del decennio successivo, con l’elegante SV 125 (tra i primissimi scooter di «seconda generazione»a essere dedicati a un pubblico adulto) e poi con vari cinquantini sportiveggianti come lo Zenith, il Buxy e il fuoristrada Squab. Non c’è dubbio, però, che il 102 sia stato il cardine della storia dei ciclomotori Peugeot (a proposito, il termine «ciclomotore» è stato coniato proprio dalla Casa francese nel 1931) e proprio a quest’illustre predecessore si ispira il nuovo, piccolo Vogue (pesa solo 40 kg), semplice ed essenziale nell’estetica e nella meccanica. Il motore è un 49 cc a due tempi (oggi imperversano i Ciclo Otto anche in questa cilindrata), alimentato a carburatore, la sella è monoposto e i freni sono a tamburo. Ma a saltare subito agli occhi è il particolare più romantico, ossia i pedali. Peugeot parla, con simpatia, di »ibrido naturale», volendo intendere che, quando non basta la limitata potenza del motore (circa 2 Cv), oppure quando si entra in zone pedonali, si possono sempre usare le gambe. Il Vogue sarà importato in Italia in due colori (bianco o blu-argento) in soli 110 esemplari e sarà messo in vendita a 959 euro franco concessionario. Più o meno come uno scooter cinese da ipermercato.