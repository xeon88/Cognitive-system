La Juventus trova il Chelsea
Per il Milan Spalletti e tanta fortuna
Bianconeri nel gruppo E con Shakhtar e Nordsjaelland
Per i rossoneri girone più facile con Anderlecht e Malaga


Una discreta fortuna e due vecchie conoscenze italiane espatriate a Est. Compatibilmente con i vincoli delle fasce, non è andato male il sorteggio degli otto gruppi della prima fase di Champions League.

JUVENTUS - È vero che la Juventus, entrata nel sorteggio dalla terza fascia, è finita nel gruppo E con i campioni d'Europa in carica del Chelsea, ma una grande era comunque inevitabile. Gli altri due avversari saranno gli ucraini dello Shakhtar Donetsk (allenati dall'ex tecnico di Brescia e Inter Mircea Lucescu) e i campioni di Danimarca del Nordsjaelland di Farum.

MILAN - Niente di cui si possa invece lamentare il Milan, che affronterà lo Zenit San Pietroburgo, la squadra campione di Russia allenata da Luciano Spalletti, i campioni di Belgio delll'Anderlecht e il Malaga. Gli spagnoli sono alla prima partecipazione in Champions League, cui sono arrivati grazie al quarto posto ottenuto l'anno scorso nella Liga. Ma all'epoca c'erano ancora i soldi dello sceicco Al Thani, che però il 29 luglio ha annunciato l'addio al club.

SFIDA MOURINHO-MANCINI - Il girone di ferro (ne esce sempre uno da ogni sorteggio) è il D, che sarà probabilmente molto seguito dai tifosi interisti, quest'anno costretti a guardare l'Europa League. Sono infatti stati sorteggiati insieme il Real Madrid di José Mourinho e il Manchester City di Roberto Mancini, i due allenatori del grande ciclo nerazzurro 2005-2010. A loro si è oltretutto aggiunto il Borussia Dortmund campione di Germania, mentre la più debole delle 4 sembra essere l'Ajax. Non si può invece lamentare Carlo Ancelotti: pur partendo dalla terza fascia, il suo Paris Saint-Germain ha trovato Porto, Dinamo Kiev e Dinamo Zagabria.

ANCELOTTI - E infatti Carletto non si lamenta: «In questi casi si dice: "Poteva andare peggio"», dice ai microfoni di Sky Sport. La squadra del tecnico di Reggiolo non è partita benissimo in campionato, con tre pareggi in tre gare, nonostante un'altra campagna acquisti faraonica che ha portato gente come Thiago Silva, Ibrahimovic e Lavezzi. «Abbiamo preso dei giocatori e ora dobbiamo costruire una squadra, è questa la difficoltà del momento - aggiunge Ancelotti -. Vogliamo costruire una squadra che possa primeggiare in Francia ed essere competitiva in Champions, oggi è difficile sapere cosa possiamo fare in Europa ma è chiaro che dobbiamo migliorare molto e in fretta e lo faremo». Tornando al girone, «affronteremo squadre che hanno una grandissima esperienza in Champions e sotto certi aspetti l'esperienza conta».

BUFFON - Soddisfatto anche il portiere e capitano della Juventus Gigi Buffon: «Ho una gran voglia di risentire la musica della Champions League. Mi è mancata parecchio e ora, finalmente, torniamo a confrontarci contro i migliori». Con i l Chelsea, spiega Buffon, «abbiamo un "conto aperto", visto che ci eliminò nel 2009, negli ottavi. Ricordo bene quelle due partite e nel complesso credo che, con un po' più di buona sorte, avremmo anche potuto qualificarci noi. Ormai però è acqua passata. Questa Juve è più forte di allora, mentre il Chelsea, beh... Era forte tre anni fa, e forse adesso lo è ancora di più, visto che è campione in carica». Quanto alle altre due avversarie, «lo Shakhtar Donestk - prosegue Buffon - forse non avrà il blasone di altre squadre, ma ormai è una realtà consolidata del calcio europeo e non è certo con il nome che si fa strada in una competizione tanto difficile. Quindi massima attenzione a loro e anche al Nordsjaelland. È una squadra forse poco conosciuta, ma sono proprio avversari del genere che possono riservare brutte sorprese».