Phoenix controcorrente sfida l'Academy
"Gli Oscar? La cosa più stupida al mondo"
L'attore, già due volte candidato alla statuetta, conferma a Repubblica.it le sue parole contro il premio più ambito del cinema: "Non si può lavorare a un film e già pensare all'Oscar". E racconta di quella volta a Venezia in cui abbandonò la conferenza stampa per andare in bagno

LOS ANGELES - Siamo all'inizio della campagna per l'Oscar. Iniziano a circolare i primi titoli e nomi candidabili, voci, speculazioni, scommesse. Il nome di attore più scontato è quello di Daniel Day-Lewis per Lincoln di Steven Spielberg, ma anche quello di Joaquin Phoenix (già candidato nel 2005 per Walk the Line), interprete del reduce della Seconda Guerra Mondiale plagiato dal guru in The Master di Paul Thomas Anderson, il film pemiato al festival di Venezia. Ma non è detto che l'eccentrico Phoenix si compiaccia di questo iniziale entusiasmo nella corsa all'Oscar. Sembra anzi che l'attore americano non ci tenga affatto competere. 

Phoenix non è nuovo alle polemiche e alle dichiarazioni fuoriposto: tre anni fa si presentò da David Letterman con barbone alla Unabomber annunciando, stralunato, di aver smesso per sempre con la recitazione: tutta una messa in scena, come poi si sarebbe scoperto. E oggi l'Academy of Motion Pictures sarà rimasta di stucco, immaginiamo, per certe dichiarazioni a sorpresa di Phoenix (candidato due volte all'Oscar, per Il Gladiatore come miglior attore non protagonista nel 2000 e per Walk the Line nel 2005).

Nel corso di un'intervista con Interview Magazine - oggi riportata dall'Huffington Post e a seguire da tutti i siti dell'entertainment americani - Phoenix, 38 anni, ha detto: "Gli Oscar sono una stronzata a cui non intendo prender parte. Non ci credo. Un Oscar è come la proverbiale carota per far camminare l'asino. Però è una carota dal sapore pessimo, la più cattiva che abbia mai assaggiato. E' un premio soggettivo che non fa altro che mettere la gente una contro l'altra... è la cosa più stupida al mondo."

Mentre queste sue dichiarazioni stanno facendo il giro di Internet in tutto il mondo, con inevitabile eco  scandalistico, abbiamo raggiunto Joaquin Phoenix per chiarimenti. Come c'era da immaginarsi, la sua prima reazione è che, dice, non ricorda nemmeno di aver pronunciato quelle frasi. Ma poi aggiunge: "Davvero ho parlato di carote?  Sono tuttavia convinto che ci sia qualcosa di sciocco negli Oscar e nella corsa a premi in genere, anche se so che per alcuni è invece una cosa fantastica. Ma io stavo parlando di me stesso, delle mie reazioni personali; non stavo esprimendo un giudizio tout court sugli Oscar e simili. Non mi piace quando un premio diventa l'obiettivo per un attore. Capita di lavorare in un film e rendersi conto che alcuni attori pensano all'Oscar mentre lo fanno. A me non capiterà mai. A me interessa render fede al personaggio e al materiale su cui lavoro. Alcuni attori sono bravi ad affrontare questo tipo di attenzione, io no. Concorrere all'Oscar ha un che di falso, così come ci sono elementi falsi nelle campagne politiche. La falsità mi fa obbrobrio".

"Certo - continua Phoenix - una candidatura all'Oscar può aiutare film impegnativi come The Master a mettersi in mostra. Ovviamente alcuni film non hanno nessuna chance di emergere senza quel tipo di riconoscimento, ed è innegabile che la mia carriera sarebbe molto diversa se non fossi stato candidato a un Oscar. Ma a parte Il Gladiatore io non ho mai recitato in un film commerciale, che in genere è ciò che permette agli attori di continuare a lavorare. Per alcuni attori il riconoscimento di un premio come l'Oscar può fare la differenza, anche in termini di qualità di lavoro e delle offerte. Un Oscar può avere un impatto positivo sulla tua carriera, chi lo nega. Ma c'è anche, come dicevo, un elemento pericoloso per un attore, perché l'idea dell'Oscar porta un eccessiva consapevolezza e ambizione che non credo faccia bene all'arte. Quando sono stato candidato come miglior attore per Walk the Line non mi è piaciuto ritrovarmi circondato da 200 persone adulanti e costretto a chiacchiere da salotto. Vorresti parlare con gli amici, ma non puoi, e ti senti vuoto. E' una sensazione sgradevole."
 
Già che ci siamo, chiediamo a Phienix come mai nel mezzo della conferenza stampa di Venezia per The Master si era improvvisamente alzato per uscire e quindi scomparire? "Mi ero semplicemente alzato per andare al bagno!" risponde Phoenix con candore quasi stupito. "Arrivi a Venezia, ti mettono su un motoscafo, vai da un posto all'altro senza sosta e a un certo punto mi sono ritrovato lì, sul podio. Le domande erano quasi tutte per Paul (Thomas Anderson, ndr) a me scappava la pipi, ho 38 anni e credo che non devo più alzare la mano per chiedere il permesso di andare al bagno. Vi giuro, tutto qui!"