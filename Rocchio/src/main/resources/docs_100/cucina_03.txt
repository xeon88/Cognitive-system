Torino si prepara per il Salone del Gusto 2012

Grande attesa per l'apertura del più grande appuntamento mondiale dedicato al cibo: a Torino è in arrivo il Salone del Gusto targato 2012

Sono i profumi e i sapori dei cibi provenienti da ogni parte del mondo a darsi appuntamento a Torino, dal 25 al 29 ottobre. Stiamo parlando della grande kermesse enogastronomica che è il Salone del Gusto, naturalmente, che fin dal suo esordio, nel 1996, ha saputo puntare l'attenzione internazionale sul cibo inteso come cultura, come valore assoluto da rispettare. L'atmosfera che si sta preparando è di quelle tra le più invitanti e la produzione gastronomica artigianale è tra le migliori al mondo, anche perché si tratta del più grande appuntamento mondiale dedicato al cibo. 
Al Lingotto Fiere e all'Oval di Torino sono in programma laboratori e tante iniziative golose ed istruttive che coinvolgono tutto il pubblico interessato, grazie al patrimonio di produttori eccellenti, ai cuochi, ai Laboratori del Gusto, ai presidi e alle istituzioni presenti. Quest'anno, poi, la grande novità è l'evento storico per tutto il movimento internazionale Slow Food, ovvero la stretta collaborazione tra il Salone del Gusto e Terra Madre, la rete delle comunità del cibo creata da Slow Food. L'intento di questa fusione è quello di raccontare la diversità gastronomica di ogni continente con l'obiettivo di unire al piacere del cibo la responsabilità nei confronti di quel che mangiamo e di chi lo produce. 

Ecco perché, all'esperienza enogastronomica, viene affiancata anche la conoscenza delle donne e degli uomini che coltivano, allevano e trasformano i prodotti alimentari di tutto il mondo, dei territori in cui questi cibi nascono e hanno radici profonde. La collaborazione con Slow Food ha reso possibile la partecipazione di altri stati del resto del mondo che espongono i prodotti tipici delle proprie zone di origine, sempre offendo la possibilità di assaggiarli ed acquistarli.

Sono di oltre mille gli espositori provenienti da 150 paesi, e non è un caso osservare comunità indigene thailandesi che preparano i loro piatti tipici ed indiani intenti a cuocere le carni al barbecue australiano, a fianco di chef arabi israeliani e cuoche palestinesi, in uno sfilare di sapori antichi, genuini e succulenti, talvolta elaborati e riproposti con creatività, talvolta rispettando le antiche tradizioni. 

Tra le numerose iniziative in programma da non perdere è l'esposizione ad accesso gratuito dal titolo "Cibi che cambiano il mondo", pensata come un invito a riflettere sul fatto che ogni scelta d'acquisto fatta in casa nostra può avere conseguenze importanti. Si inizia con il giro del mondo per immagini proposto da una mostra fotografica, si prosegue con un gioco per adulti e bambini che insegna a usare tutti i sensi per riconoscere il cibo, e si finisce in un piccolo supermercato dove riflettere sull'impatto delle nostre scelte.
