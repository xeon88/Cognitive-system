Juve a valanga, Udinese travolta
Doppietta di Giovinco, in rete anche Vidal e Vucinic. Pozzo protesta per l'espulsione di Brkic: «Ha rovinato la partita»


UDINE – Una partita liofilizzata. Udinese-Juve dura meno di un quarto d’ora (e finirà poi 1-4). Al 12’ del primo tempo il flipper impazzito della difesa friulana manda per aria Giovinco: Danilo assieme a Domizzi bracca l’attaccante juventino e lo spinge addosso al portiere Brkic in uscita. L’arbitro Valeri è distante dall’azione. Il giudice di porta Rizzoli decide per il calcio di rigore (che ci sta) ma anche per l’espulsione di Brkic (decisione molto più discutibile). Guidolin toglie così una mezzapunta (Fabbrini) per inserire il dodicesimo Padelli. Vidal realizza il rigore e lancia la Juve verso una partita tutta in discesa.

BUONO L'INIZIO - E dire che l’Udinese, reduce dalla batosta dell’eliminazione ai rigori nei preliminari di Champions, aveva iniziato la partita con il passo giusto. Dopo il fattaccio iniziale Guidolin cerca di rimediare tatticamente. Ma la Juve tiene palla e colpisce prima dell’intervallo: piatto di Vucinic (con Armero a spasso) e gol che chiude definitivamente la sfida. I campioni d’Italia controllano senza problemi anche nel secondo tempo. Il 3-0 arriva per un errore di Padelli su tiro da fuori di Marchisio: Giovinco è svelto a ribattere in rete. Il quarto gol è ancora della Formica Atomica, che raccoglie una proposta di Pirlo e segna con un bel diagonale dalla destra. Padelli si riscatta in parte ed evita il quinto gol (cercato da Vucinic e Marchisio, tra i migliori) mentre Lazzari sfrutta un “assist” di Barzagli e segna il gol che fa esplodere il Friuli, ancora carico di rabbia per l’episodio che ha deciso la partita e per il (mezzo) errore arbitrale.

PUO' MIGLIORARE - La Juve comunque ha legittimato poi la vittoria (e resta a punteggio pieno), facendo intendere di avere ampi margini di miglioramento, soprattutto dal punto di vista dell’intensità della manovra. L’Udinese rimane pesantemente sotto stress (e a quota zero), ma ha i mezzi per rialzarsi. Maicosuel, l’autore del cucchiaio avvelenato che è costato la Champions, è stato il più applaudito (dopo Di Natale) alla lettura delle formazioni: costruire un altro miracolo, in un posto così, è ancora possibile.

POZZO NON CI STA - A fine partita arriva il j'accuse del patron dell'Udinese Giampaolo Pozzo per il rigore concesso alla Juve e per l'espulsuione di Brkic. «Che la Juve batta l'Udinese può starci, ma che succedano cose di questo tipo dopo un quarto non fa onore neanche alla Juve - attacca -. Non esiste l'espulsione. Prima di prendere una decisione così severa, di rovinare una partita, si dovrebbe avere un minimo di buonsenso e di equilibrio». «È possibile che non ci siano altri arbitri all'altezza? L'anno scorso - conclude - mi pare si siano comportati molto bene, ricordo solo la sciagura di questo arbitro qui: pena di morte per una stupidaggine qualsiasi. Mi fa arrabbiare, rovina le partite e una domenica di divertimento».