eCrp, la moto elettrica da Gp fa sul serio
Accelera forte e ha un gran telaio: in compenso non fa rumore e, in piega, non ha freno motore. Dal 2013 a 15.000 euro


MODENA- Fino alla fine dello scorso decennio, il campionato mondiale moto elettriche era una realtà quasi amatoriale: pochi sponsor, pochi soldi, pochi team e piloti non professionisti a contendersi una vittoria per lo più simbolica in sella a veicoli, in molti casi, realizzati in cantina (con ciclistiche derivate da piccole sportive tradizionali).
IL MONDIALE DELLE MOTO A EMISSIONI ZERO-Oggi è cambiato tutto: la disponibilità di batterie al litio a prezzi abbordabili e un maggior interesse da parte del pubblico e delle federazioni internazionali, hanno reso il mondiale delle moto a emissioni zero (che oggi si chiama TTXGP ma in parallelo si corre anche il FIM e-Power) un campionato ben strutturato e combattuto. La modenese CRP, azienda con quarant’anni di esperienza nella meccanica (ha collaborato con la Ferrari e da un decennio fornisce componenti ad alcuni team di Formula1), si è lanciata nell’avventura delle moto elettriche nel 2010 e l’anno successivo ha chiuso al secondo posto con la sua eCRP 1.4, alle spalle dell’americana Brammo.

UN ALTRO MONDO-Abbiamo avuto l’opportunità di effettuare un breve test della moto vicecampione del mondo sul nuovo circuito di Modena. Si è trattato di un assaggio veloce ma sufficiente a capire quanto sia destabilizzante la guida di una sportiva elettrica per i centauri abituati alle moto a benzina. Compatta più o meno quanto una vecchia 250 GP, la eCRP deve fare i conti col ragguardevole peso di 160 kg (dovuto al pacco batterie che, da solo, pesa oltre 50 kg) che rende le inerzie superiori alle aspettative: i circa 80 CV dichiarati (nel caso del nostro esemplare erano un po’ meno) sono tutt’altro che cattivi ma l’accelerazione è decisamente buona, al livello di una piccola sportiva con motore termico.

IL GRANDE SILENZIO- In sella, si avvertono solo il rotolamento degli pneumatici sull’asfalto e un leggerissimo sibilo proveniente dai due motori elettrici (prodotti dall’indiana Agni). La eCRP è una moto estrema (è di fatto un prototipo), rigida di sospensioni e di telaio e con geometrie studiate appositamente per l’uso in circuito: fattori che non la rende propriamente «amichevole» per chi non è un pilota esperto. In generale, sulle moto elettriche, la situazione più difficile da interpretare è la frenata: il cambio non c’è (la moto è monomarca), le inerzie sono notevoli e mantenere la traiettoria in percorrenza di curva è difficile. La eCRP risolve almeno in parte l’inconveniente: tra i comandi è infatti presente (sul blocchetto sinistro) un bottone col quale si può inserire una sorta di freno motore. Anche chi non è un pilota, comunque, potrebbe presto desiderare una moto a batterie: la tecnologia studiata sulla eCRP l’anno prossimo infatti sarà trasferita sulla Energica, la supersportiva stradale: l’autonomia sarà di 150 km a fronte di una potenza di 100 kW (quasi 140 cavalli). Costerà 15.000 euro, più o meno quanto una «mille» tradizionale. E vi renderà antipatici al vostro benzinaio.