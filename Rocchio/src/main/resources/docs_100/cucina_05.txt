Cuneo, capitale della Caipirinha
Abbiamo provato l'aperitivo del bar Cuba Relais Chocolat di Cuneo

Tecnologia d'avanguardia finalizzata alla sostenibilità, espliciti richiami architettonici agli Anni Trenta. Innovazione e tradizione si fondono armonicamente al Cuba Relais Chocolat di Cuneo. A fornire la materia prima che dà il nome al locale provvede la storica società torinese Venchi, e al cioccolato rimandano le installazioni di Elio Garis. Ma non è monotematica l'offerta in questo spazio di oltre 300 metri quadri definito da chi l'ha progettato (Alfonso Maligno) «ambiente plastico». Tea room, gelateria, ristorante: e all'ora dell'aperitivo le luci sfumano tutte attorno per concentrarsi sul bancone centrale a ferro di cavallo, dove entrano in scena barman provetti. Sfrenata fantasia nell'elaborare cocktail analcolici, ma grande generosità, anche, nel soddisfare palati meno sensibili all'epocale salutismo. Tra i cocktail esotici particolare attenzione merita il Caipirinha, interpretato in tutte le sue varianti. E poiché si è nel capoluogo di provincia più nevoso d'Italia, tanto vale optare per il Caipiroska, che ne è la variante russa, con vodka al posto del brasiliano cachaca. Magari canticchiando «Barman, je bois Caipiroska/Je suis comme Johnny Hallyday», intonati con un altro Elio, quello delle Storie Tese.


Un weekend al Salon du Chocolat
Dal 25 al 27 febbraio cioccolato protagonista a Bologna per la prima edizione della tappa italiana del Salon du Chocolat.

Un appuntamento da non mancare per tutti gli amanti del cioccolato. I grandi maestri cioccolatieri italiani ed internazionali si danno infatti appuntamento a Bologna, per la prima edizione della tappa italiana del "Salon du Chocolat", che si svolgerà nel centro della città, in Sala Maggiore (ex GAM) nel Parco delle Esposizioni di Bologna Fiere, dal 25 al 27 febbraio. Un circuito, quello del "Salon du Chocolat" che da più di 15 anni con successo celebra la grande produzione cioccolatiera in giro per il mondo, da Parigi a New York, dal Giappone a Shanghai, da Mosca a Madrid, dal Cairo a Marsiglia. 

Un appuntamento importante per il cioccolato italiano di qualità, da quello della tradizione cioccolatiera piemontese a quello toscano, senza dimenticare Modica, che sarà presente con il meglio della sua produzione, né le eccellenze marchigiane e liguri, insieme a quelle del sud Italia. Una tre giorni di conferenze, degustazioni e spettacoli, che non farà mancare eventi correlati: dalle esposizioni artistiche alla sfilata di abiti di alta moda in cioccolato, dalla "cucina pasticciosa" per i baby chef fino a massaggi e trattamenti cosmetici al cioccolato, agli abbinamenti affascinanti fra cioccolato e vini dolci, oppure fra grandi sigari e cacao di origine. 

Per tutte le informazioni e il programma completo, visitate il sito bologna.salon-du-chocolat.com.
