Il diamante della cucina
Nel periodo dell'81^ Fiera Internazionale del Tartufo Bianco d'Alba, l'alimento di questa settimana è il prezioso fungo ipogeo.

Si avvicina l'appuntamento con la tredicesima edizione dell'Asta Mondiale del Tartufo Bianco d'Alba, che si terrà nella seconda domenica di novembre al castello di Grinzane Cavour. Un evento che giunge a conclusione dell'81^ Fiera Internazionale del Tartufo Bianco d'Alba, che tra degustazioni e appuntamenti da non perdere, come ad esempio quello dell'incontro tra il tartufo e la nocciola più buoni al mondo, animerà il Centro Storico della città di Alba.

La "trifola", così in dialetto piemontese, secondo il giudizio degli esperti risulta infatti il miglior tartufo in assoluto, per l'armonia e l'equilibrio dei suoi profumi, e si trova quasi esclusivamente in un ristretto territorio collinare delle Langhe, Roero e in parte del Monferrato, con Alba come riferimento. Esistono anche altre zone dove il Tartufo bianco viene raccolto, come quella di San Miniato in Toscana, quella di Acqualagna in provincia di Pesaro-Urbino e a San Pietro Avellana nella provincia di Isernia, anche se non sempre si può parlare degli stessi livelli qualitativi. 

Considerato nell'antichità come un potente afrodisiaco (proprietà attribuitagli anche dal magistrato-gastronomo Anthelme Brillat-Savarin), il tartufo è un fungo ipogeo (che si sviluppa quindi sotto il terreno) che vive in simbiosi con le radici degli alberi sotto cui cresce e che viene classificato in base a forma, dimensione, colore, ornamentazioni del peridio (la corteccia esterna), aspetto della gleba (la massa carnosa interna), profumo e sapore. E se il Tuber magnatum Pico, volgarmente Tartufo bianco, è il più ricercato e prezioso, sono da annoverare anche il Tuber melanosporum Vittadini, o nero pregiato, il Tuber aestivum e il Tuber brumale. L'Italia, con la Spagna, la Francia e alcune zone del nord della ex Jugoslavia, può vantare il primato delle specie più pregiate. 

In cucina, per chi si possa concedere il lusso di un prodotto così prezioso, la prima regola è quella di non cuocerlo mai. Dopo l'uso smodato che se ne era fatto nella cucina ottocentesca, anche per mascherare in qualche modo la non eccessiva freschezza delle carni da consumare a tavola, oggi il tartufo risulta ottimo per dare un tocco assolutamente particolare a piatti anche semplici, come ad esempio nel caso dell'uovo al paletto. Il tartufo deve essere pulito con una spazzola sotto l'acqua fredda per asportare ogni grumo di terra, quindi va asciugato con cura e consumato solo dopo qualche minuto, tagliandolo in lamelle sottilissime mediante l'apposito tagliatartufi. Per la conservazione, avvolto in un panno umido e messo sotto vetro dura circa una settimana nel frigorifero. 

A dimostrazione di come il "diamante della cucina" (il copyright è ancora una volta di Brillat-Savarin) sia tutt'altro che per sempre.