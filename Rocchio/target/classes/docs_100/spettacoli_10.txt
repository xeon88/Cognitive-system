Quei dipinti "dal vero" di Tiziano
Ecco la natura segreta del Vecellio
A Venezia, alla Galleria dell'Accademia, una mostra riporta in laguna per la prima volta dopo 250 anni il grande telero con La Fuga in Egitto alla conclusione di un restauro durato 12 anni

VENEZIA - Dal Canal Grande della città lagunare al Palazzo d'Inverno di San Pietroburgo. Dal suo committente nel 1507, quell'Andrea Loredan cugino del doge Leonardo che la voleva per il suo palazzo Cà Loredan Vendramin Calergi, a Caterina la Grande che l'acquistò con lungimiranza nel 1768. A fare da sfondo all'imponente telero di Tiziano di oltre tre metri per due, dove rappresenta la "Fuga in Egitto", sono state sempre le grandi corti, cui non era certo sfuggita l'eccezionalità dell'opera. Giorgio Vasari l'ammirava già nel 1568 e lo stesso Ridolfi la descriveva nei suoi libri. Eppure rimaneva tra le opere meno studiate e più sfuggenti dell'artista. 

Fino ad oggi, quando molti interrogativi insoluti hanno però finalmente trovato una risposta grazie al lungo e attento restauro avviato dall'Ermitage nel 2000. Dopo dodici anni di lavori, l'opera ha svelato i suoi tesori, "con la rimozione di accumuli di materiali presenti sullo strato pittorico e la cancellazione dei precedenti interventi che, per secoli, ne avevano compromesso la visione", sottolinea Irina Artemieva che insieme a Giuseppe Ravanello cura l'attesa mostra "Il Tiziano mai visto. La Fuga in Egitto e la grande pittura veneta" che dal 29 agosto al 2 dicembre riporta a Venezia, alla Galleria dell'Accademia, il dipinto di Tiziano, uscendo dopo 250 anni dalla Russia per la prima e unica volta, sulla scia di un rivoluzionario restauro. 

Cuore dell'evento espositivo, frutto di un accordo internazionale tra l'Ermitage, la Soprintendenza per Polo museale di Venezia e dei comuni della Gronda lagunare, la National Gallery di Londra e la Fondazione Ermitage Italia, la monumentale opera viene accostata ad una ventina di lavori dei grandi maestri veneti  -  dal Bellini a Giorgione, Sebastiano del Piombo, Lotto - che, tra la fine del Quattrocento e gli inizi del Cinquecento, hanno contribuito a innovare lo sguardo sulla natura. E' proprio quest'elemento del paesaggio a diventare il "nervo" dell'opera, quella natura "premente e vitale" che appare un tutt'uno con le figure umane, attraverso un'osmosi sapiente e arguta di luci, ombre e suggestioni atmosferiche. 

D'altronde, come raccontava lo stesso Vasari, Tiziano realizzava l'opera in quel 1507 quando si era appena trasferito dalla bottega di Bellini a quella di Giorgione. "Fu sicuramente colpito dalla forte personalità creativa di quest'ultimo  -  avverte Artemieva - Un'influenza che trova espressione principalmente nella scelta di Tiziano della composizione cromatica e nell'idea di posizionare le figure sullo sfondo di un paesaggio: un paesaggio immaginato come un idillio pastorale". Come un'ampia finestra sul mondo naturale, Tiziano orchestra con una fresca e ardita osservazione, una energica scenografia boschiva, dove pulsa il ruscello animato da pennellate grumose, dove vivono di vita propria molti animali che sembrano, come scriveva Vasari, ritratti dal vero, naturali e quasi vivi. Un "fremito" impetuoso della natura dipanato su un murale, figlio anche dello studio bulimico da parte di Tiziano delle stampe di Dürer, convertendo in pittura l'innovativo rapporto pulsante tra le figure e l'ambiente, intuito dal maestro tedesco. 

Ma sono stati i lavori di restauro, conclusi nel marzo scorso, a sviscerare l'essenza dell'opera. La luce infrarossa ha rilevato alcuni aggiustamenti/pentimenti dell'autore. "Ma la scoperta più sorprendente e inaspettata  -  racconta Artemieva - è stata però fornita dallo studio a raggi X del dipinto, che ha rivelato come l'autore avesse inizialmente abbozzato una composizione totalmente differente  -  tre figure in scala più piccole di quelle rappresentate nella Fuga in Egitto posizionate nel centro del dipinto  -  il cui soggetto è riconducibile a quello dell'Adorazione del Bambino". Dopo la pulitura, le figure dei personaggi principali sono cambiate totalmente: "La tonalità dei loro indumenti è mutata in maniera spettacolare, sia in termini di colore sia nella modellazione di luci e ombre, che ora dimostra di avvicinarsi maggiormente alle prime opere dell'artista. Inoltre, la relazione tra le figure e lo sfondo, rilevata grazie a quest'ultimo restauro, ha donato un tono di monumentalità all'opera". Infine, lo sviluppo intricato della vegetazione, presentata in primo piano nell'opera di Tiziano, mostra la stessa precisione da "manuale di botanica" che si ritrova in Leonardo.