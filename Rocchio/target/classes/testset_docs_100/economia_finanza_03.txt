Il mercato europeo dell'auto torna a crescere: a maggio - secondo i dati dell'Acea, l'associazione dei costruttori europei - le immatricolazioni nell'Europa dei 28 più paesi Efta sono state 1.433.236, il 7,7% in più dello stesso mese del 2016. Nei primi cinque mesi dell'anno sono state vendute 6.920.496 auto, pari al 5,1% in più dell'analogo periodo 2016.
    Il gruppo Fca ha venduto a maggio, nell'Europa dei 28 più Efta, 109.765 auto, l'11,9% in più dello stesso mese del 2016, un incremento maggiore di quello del mercato (+7,7%). La quota è salita dal 7,4 al 7,7%. Ancora una volta a trainare la crescita è l'Alfa Romeo con un balzo del 47,8%. Bene anche il brand Fiat con +15,6%. Nei 5 mesi le consegne Fca sono state 502.319, in crescita dell'11,1% sull'analogo periodo 2016, con la quota che passa dal 6,9 al 7,3%.
   
