Cdm vara legge di stabilità da 12 miliardi 
risparmi su case, auto e luce pubblica
Riunione fiume del Consiglio dei Ministri: 6,5 miliardi serviranno per non aumentare l'Iva e 3,5 saranno destinati a produttività e detrazioni fiscali. Tagli da 1,5 miliardi per la sanità. Giallo sul taglio dell'Irpef. Vertice con le parti sociali. Cgil sul piede di guerra, ma Monti resta ottimista: "Discussione proficua"

ROMA - Quasi sette ore. Tanto impiega il Consiglio dei ministri a varare la legge di stabilità. Prima della maratona il titolare dell'Economia Vittorio Grilli assicura: "Non sarà una nuova manovra". Tuttavia, stando alla bozza circolata, il ddl vale 11,6 miliardi in tre anni ai fini della riduzione del saldo netto da finanziarie: 6,6 mld nel 2013, 4,1 mld nel 2014, 900 mln nel 2015. Non si fa cenno invece all'impatto che gli interventi hanno su deficit e fabbisogno. Un'ulteriore sforbiciata, in particolare alla sanità, che fa scattare subito le proteste di Pd e sindacati 1. E in tarda serata, ad accrescere la tensione, un giallo sul possibile taglio dell'Irpef. Il sottosegretario Gianfranco Polillo a Ballarò afferma: "Spero di non essere smentito dal Consiglio dei ministri ma l'idea è quella di tagliare di un punto le aliquote Irpef più basse. Ci sarebbe anche uno stanziamento per la produttività". Ma la smentita arriva in pochi minuti: Palazzo Chigi emette una nota ufficiale nella quale fa presente che qualsiasi indiscrezione sui contenuti della legge di stabilità è destituita di ogni fondamento. Parole sulle quali Polillo chiosa: "C'era una proposta, sarà stata valutata dal Consiglio dei ministri, ma ci sarà un'altra cosa". Poi, quando l'approvazione della legge è cosa fatta, fonti governative parlano di nuovo di un taglio delle aliquote più basse, dal 23 al 22% e dal 27% al 26%.

Stop agli acquisti. Tra i provvedimenti inseriti nel provvedimento discusso dal Consiglio dei ministri di questa sera, lo stop all'affitto e all'acquisto di nuovi immobili (se non per realizzare un vantaggio) da parte di tutte le amministrazioni pubbliche. Ma anche all'acquisto e il leasing di autovetture. La Legge di Stabilità introduce poi una stretta anche per l'acquisto di arredi e per le spese di consulenze informatiche. Gli aumenti salariali aziendali dati "in relazione a incrementi di produttività, innovazione ed efficienza organizzativà" saranno tassati nel 2013 al 10% entro il limite di 3.000 euro lordi. E' previsto uno stanziamento massimo di 1.670 milioni nel 2013 e 526 milioni nel 2014. 

Risparmio energetico. Il governo ha poi messo in cantiere "l'operazione cieli bui". "Per finalità di contenimento della spesa pubblica, di risparmio di risorse energetiche, nonchè di razionalizzazione ed ammodernamento delle fonti di illuminazione in ambienti pubblici", si legge nella bozza del provvedimento, sarà emanato un dpcm che stabilirà "standard tecnici di tali fonti di illuminazione e misure di moderazione del loro utilizzo".

Tagli alla sanità. Prevista pure una riduzione di 1,5 miliardi di euro dal 2013 del fabbisogno del servizio sanitario nazionale. Per l'acquisto di dispositivi medici il
tetto di spesa scenderebbe dal 2013 dal 4,9 al 4 per cento e, a decorrere dal 2014, dal 4,8 al 3,9 per cento. Per quanto riguarda il costo degli appalti, dal 2013 è ridotto al 10 per cento. Stretta sui permessi previsti dalla legge 104/1992 per il disabile o per la cura di parenti affetti da handicap. La retribuzione per i giorni di permesso (tre al mese) scende al 50% a meno che i permessi non siano fruiti per le patologie del dipendente stesso della P. A. o per l'assistenza ai figli o al coniuge. Sono esclusi dal pagamento intero quindi i permessi fruiti per prendersi cura dei genitori disabili. Si mantiene invece la contribuzione figurativa. 

Budget università. Il budget delle Università potrà crescere del 3% all'anno. Per alcuni enti di ricerca la percentuale sale al 4. Tali limiti sono al netto delle spese per gli arretrati del personale. La bozza infatti prevede che valga quanto stabilito dalla Finanziaria 2006 che prevedeva che "il sistema universitario concorre alla realizzazione degli obiettivi di finanza pubblica garantendo che il fabbisogno finanziario da esso complessivamente generato in ciascun anno non sia superiore al fabbisogno determinato a consuntivo nell'esercizio precedente, incrementato del 3 per cento". 

Produttività. Nella bozza si affrontano anche le modalità di applicazione dell'agevolazione per la detassazione del contratto di produttività che saranno stabilite "con decreto del presidente del Consiglio dei Ministri, di concerto con il ministro dell'Economia e delle finanze, nel rispetto dell'onere massimo fissato al secondo periodo. Ma se il decreto non sarà emanato entro il 15 gennaio 2013, le risorse "sono utilizzate per finanziare misure finalizzate alla riduzione del cuneo fiscale e contributivo individuate con decreto del presidente del Consiglio dei Ministri, di concerto con il ministro dell'economia e delle finanze e con il ministro del lavoro".

Fondi per Tav e Mose. Per il finanziamento di studi, progetti, attività e lavori preliminari, lavori definitivi della nuova linea ferroviaria Torino-Lione è autorizzata la spesa di 160 milioni di euro per l'anno 2013, di 100 milioni di euro per l'anno 2014 e di 530 milioni di euro per l'anno 2015. Per la prosecuzione della realizzazione del sistema Mose è autorizzata la spesa di 50 milioni di euro per l'anno 2013 e di 400 milioni di euro per ciascuno degli anni 2014, 2015 e 2016. Lo prevede la bozza della legge di stabilità all'esame del consiglio dei ministri.

Ponte sullo Stretto. La bozza della legge di stabilità stanzia 300 milioni per pagare le penalità contrattuali per il ponte sullo stretto di Messina. "Al Fondo per lo sviluppo e la coesione - si legge - è assegnata una dotazione finanziaria aggiuntiva di 300 milioni di euro per l'anno 2013 per far fronte agli oneri derivanti dalla mancata realizzazione di interventi per i quali sussistano titoli giuridici perfezionati alla data di entrata in vigore della presente legge".

Trasporti locali. Un miliardo e seicento milioni di euro complessivi a partire dal 2013 per il trasporto pubblico locale. Dal prossimo anno "è istituito il Fondo nazionale per il concorso finanziario dello Stato agli oneri del trasporto pubblico locale, anche ferroviario".

Costi intercettazioni. Arriva la tariffa flat per le intercettazioni telefoniche. La legge di stabilità prevede infatti "il ristoro dei costi sostenuti e le modalità di pagamento in forma di canone annuo forfettario, determinato anche in considerazione del numero e della tipologia delle prestazioni complessivamente effettuate nell'anno precedente". 

Fondi per la Campania. In arrivo 159 milioni di euro per l'anno 2013 per "consentire alla Regione Campania l'accesso alle risorse" che le spettavano in base a quanto previsto da una legge del 1990 relativa alla spesa sanitaria degli anni 1987, 1988 e 1990. 

Agenzia per la Coesione. Viene istituita l'Agenzia per la Coesione che sarà "sottoposta alla vigilanza del presidente del Consiglio dei ministri attraverso il ministro da lui delegato", "interviene nella promozione dello sviluppo economico e della coesione economica, sociale e territoriale e nella rimozione degli squilibri economici, sociali, istituzionali e amministrativi del Paese al fine di favorire l'effettivo esercizio dei diritti della persona" anche nel rispetto del Trattato dell'Unione Europea.

Taglio ai patronati. Taglio ai patronati di 30 milioni di euro nel 2014 e di altri 30 milioni nel 2015. E' quanto risulta nella bozza della legge di stabilità.

Imu alla Chiesa. Contestualmente alla legge di stabilità il governo ha preso in esame anche le norme sull'estensione del pagamento dell'Imu alla Chiesa 2bocciate dal Consiglio di stato. La norma primaria, spiega una nota di Palazzo Chigi, sarà integrata con i requisiti che dovranno avere le attività per essere considerate non commerciali e le nuove norme saranno in vigore per il periodo annuale d'imposta che parte dal primo gennaio 2013.