L'ottimismo del presidente dell'Istat
"Ci sono dei segnali di ripresa"
Giovannini in Senato durante l'audizione sul Def sostiene che anche nelle ultime settimane ci sono dati positivi per l'economia. Per quanto riguarda la riduzione dell'Irpef e il taglio delle detrazioni "le famiglie con figli, in particolare se minori, risultano avere benefici inferiori"

ROMA - L'economia italiana mostra i primi segnali di ripresa. Il presidente dell'Istat, Enrico Giovannini, ricorda che in occasione della valutazione della Nota di Aggiornamento del Def "si segnalava come l'analisi della congiuntura rivelasse alcuni primi, seppur timidi, segnali positivi. Ulteriori segnali incoraggianti, ancorché non univoci, sono emersi anche nelle ultime settimane", ha detto oggi nel corso di un'audizione in Parlamento sulla Legge di Stabilità. Tuttavia, ha tenuto a specificare il presidente dell'Istat, "la cautela nell'interpretazione di questi dati è d'obbligo, vista la difficoltà a destagionalizzare, in una fase congiunturale incerta come l'attuale, i dati relativi al mese di agosto". E ancora: "Segnali di sofferenza permangono dal lato delle famiglie: nel secondo trimestre il loro potere d'acquisto si è ridotto dell'1,6% rispetto al trimestre precedente e del 4,1% rispetto al secondo trimestre del 2011, portando al 3,5% la perdita di potere d'acquisto rispetto ai primi sei mesi del 2011".

Detrazioni Irpef. Per quanto riguarda la riduzione dell'Irpef e il taglio delle detrazioni "le famiglie con figli, in particolare se minori, risultano avere benefici inferiori rispetto alla media del quintile di appartenenza". Giovannini rileva anche che lo svantaggio "si lega al fatto che la cura dei figli riduce le probabilità di occupazione delle madri (e, per quelle occupate, costituisce un ostacolo al conseguimento di maggiori guadagni)".

Beneficio per 8 famiglie su 10. "La riduzione d'imposta media per famiglia, inclusiva di quella relativa alle addizionali regionali e comunali, è pari a circa 240 euro", ha spiegato Giovannini - .In particolare, le misure - ha spiegato - comportano un beneficio medio di 340 euro l'anno per il 77,7% delle famiglie e un aggravio di circa 290 euro per il 7,4%, mentre per il rimanente 14,9% delle famiglie l'effetto sarà sostanzialmente nullo"

L'Iva. Complessivamente l'intervento sull'Iva previsto dalla legge di stabilità "interesserà prezzi di beni e servizi relativi a quasi l'80% della spesa per consumi", ha aggiunto Giovannini, nel corso dell'audizione.  "I redditi più bassi potrebbero beneficare" della riduzione di aliquote Irpef e rimodulazione di deduzioni e detrazioni". Anche se "per una valutazione puntuale bisognerebbe tenere conto della specificità delle deduzioni".

Città buie. Giovannini è intervenuto anche sulla scelta di 'spegnere' le luci delle città spiegando che "ha sollevato dubbi nell'opinione pubblica".  A pagarne soprattutto le spese, secondo i dati di un'indagine del 2009, sono le donne che provano una sensazione di insicurezza nel 37% dei casi contro il 20,1% degli uomini. Ed è maggiore nel sud del paese, soprattutto in Campania (41,6% rispetto alla media italiana del 20,9%). La limitazione nelle uscite serali è "più alto" nelle aree metropolitane.