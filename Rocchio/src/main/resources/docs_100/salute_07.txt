SONO GIORNI di rivoluzione nelle cure della tubercolosi: gli attesi nuovi farmaci per una delle malattie top-killer (1,4 milioni di persone l'anno) sembrano essere arrivati. Prima sul New England Journal of Medicine, del 7 giugno, con la ricerca sul delamanid del gruppo filippino guidato da Maria Tarcela Gler (481 pazienti multiresistenti, effetti positivi in due mesi di cure anche su pazienti con fallimento alle cure di prima linea) e ora sulla rivista Lancet, e presentato oggi alla Conferenza internazionale sull'Aids a Washington, un cocktail di farmaci che distrugge in due settimane il 99 per cento dei batteri della tubercolosi.

Si può così finalmente ipotizzare una riduzione dei tempi di cura: oggi il regime di terapia è di sei mesi, che diventa venti mesi nei ceppi multiresistenti (Mdr-Tb). Particolare interesse sulla combinazione di medicinali, sperimentazione di fase II che ha coinvolto 85 pazienti in SudAfrica (gruppo di Andreas Diacon e colleghi). Si tratta di un mix di un nuovo farmaco (chiamato PA-824) e due diversi antibiotici già utilizzati (moxifloxacina e pirazinamide). Il vantaggio ulteriore di questa combinazione è che può essere utilizzato nei pazienti con ceppi di farmacoresistenza (Mdr-Tb) e anche negli HIV positivi affetti da tubercolosi che sono sotto terapia antiretrovirale (alcuni farmaci per la Tbc, come la rifampicina, non si possono assumere insieme ai farmaci anti-Hiv).

"È davvero un momento storico, da 10 anni, nel campo della tubercolosi, non si avevano novità così eclatanti nelle terapie", commenta Giovanni Battista Migliori, della Fondazione Maugeri, Tradate, Centro di collaborazione Oms sulla Tbc, "Già i risultati dello studio delamanid segnalavano un'attività brillante a due mesi: il 45,4% di conversione su sputo e cultura. Quasi il doppio di efficacia, se comparato al regime di cura normale. E adesso questo nuovo trattamento combinato che sembra davvero una bomba. Buona la tollerabilità. Si tratta ora di andare avanti con le sperimentazioni e vedere di quanto si può ridurre i tempi del trattamento, anche nel caso di tubercolosi latente, non ancora attiva, dove il regime a base di isoniazide dura tra i sei e i nove mesi". Sul commento che accompagna lo studio sul Lancet, Migliori avverte di procedere con cautela ed evitare il ripetersi degli errori del passato: "La comunità internazionale ha una chance: un uso razionale degli antibiotici insieme al rafforzamento dei sistemi sanitari è necessario per evitare il rischio reale di perdere questi nuovi farmaci in un tempo più corto di quanto si impiega a svilupparli". La paura è, ovviamente, l'uso improprio e lo svilupparsi di nuove resistenze agli antibiotici appena scoperti.