Ricerca italiana in prima linea nella lotta all'Aids. Ultimo successo lo studio dell'Istituto superiore di sanità 1 (Iss), pubblicato oggi sulla rivista PLOS Pathogenes, relativo ad una nuova terapia, basata su particolare cocktail di farmaci, che 'educa' il sistema immunitario dell'organismo a controllare il virus in assenza di farmaci. Ma in corso sono anche altre sperimentazioni di grande interesse, a partire da quella relativa al vaccino terapeutico italiano, oltre a studi su farmaci innovativi.

Vaccino italiano contro Aids-Hiv: Dopo i primi risultati, molto soddisfacenti, dei test effettuati su 160 volontari italiani, è in corso la sperimentazione di fase due in Sudafrica su 200 pazienti. Obiettivo, valutare ulteriormente l'efficacia del vaccino. Il vaccino Tat, messo a punto dal team della ricercatrice Barbara Ensoli dell'Iss, è il vaccino terapeutico anti-Aids allo studio (la cui funzione è bloccare la patologia in soggetti già infettati) in fase più avanzata di sperimentazione. Lo studio, in collaborazione con il National Department of Health del Sudafrica e finanziato dal ministero della Salute, è in questa fase di sperimentazione sostenuto dal ministero degli Esteri italiano.

Nuovi farmaci da pianta da tabacco.Lo studio fa parte del progetto di ricerca internazionale Pharma-Planta ed è frutto della collaborazione tra i ricercatori del Consiglio nazionale delle ricerche (Cnr), dell'Enea e dell'Università di Verona.
Grazie a piante geneticamente modificate di tabacco, è stato prodotto e purificato un anticorpo umano che neutralizza il virus HIV. I risultati di laboratorio sono stati sviluppati in una linea industriale e la quantità di farmaco prodotta è stata sufficiente per la sperimentazione clinica, che ha avuto inizio nel 2011 presso l'Università del Surrey (Regno Unito). I farmaci sviluppati su base vegetale, rispetto ai biotecnologici, sottolineano i ricercatori, hanno costi di produzione inferiori e ci si aspetta che siano altrettanto efficaci.

Stop alla trasmissione da mamma a feto. Fondamentali, rileva inoltre il direttore del Dipartimento del farmaco dell'Iss, Stefano Vella, sono anche gli studi italiani che hanno portato a "notevoli risultati, soprattutto in Africa, nell'utilizzo delle terapie anti-hiv al fine di bloccare la trasmissione del virus dalla madre al feto".