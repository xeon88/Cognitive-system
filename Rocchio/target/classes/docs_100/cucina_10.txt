A Maglie si gustano le dolcezze di Maglio

Tra i luoghi del gusto oggi c'è Maglie
Questo luogo di delizie si trova nel centro di Maglie, cioè in via San Giuseppe 48 (tel. 0836-424609). Dal 1875 cioccolato e pasticceria sono un'arte coltivata con passione dalla famiglia Maglio: cinque generazioni fino a giungere oggi a Maurizio e Massimo. Tra il caffè aperto in quel lontano anno da Antonio Maglio alle prelibatezze oggi conosciute in tutta Italia ed esportate nel mondo è racchiusa tutta la storia familiare e aziendale: il cioccolato venne introdotto per prolungare la vita dei prodotti di pasticceria, specialmente quelli a base di pasta di mandorla. Impossibile citare tutte le bontà della pasticceria e della cioccolateria, sottoposte peraltro a continue modifiche e aggiornamenti di gusto, ma si segnalano soprattutto le ormai storiche accoppiate di frutta e cioccolato: fichi, mandorle, nocciole, arance, clementine, pere, ciliegie, tutti selezionati tra il meglio della produzione del Meridione d'Italia. Da provare inoltre la galantina (crema di mandorla, pan di Spagna e confettura di pere, il tutto avvolto da cioccolato extra amaro) e i tartufini di mandorla. Sempre elegantissima la confezione, con la silhouette del calesse evocativo della vecchia locanda con sosta per il cambio di cavalli.


Castagna essiccata e mandorla di Toritto

Tra i luoghi del gusto oggi ci sono Calizzano e Murialdo (Savona) e Toritto (Bari)
La «resistenza» cui allude il nome dell'insegna di questa pasticceria è quella nei confronti dell'omologazione dei sapori e degli ingredienti: castagna essiccata nei tecci di Calizzano e Murialdo (Savona) e mandorla di Toritto (Bari) sono solo alcune delle materie prime tutelate dai Presidi Slow Food e utilizzate nel Laboratorio di resistenza dolciaria che i fratelli Federico e Cristina Molinari gestiscono ad Alba in via Ferrero 11 (tel. 0173-284185), poco distante da piazza Savona. Fra le straordinarie specialità dolciarie, citiamo in particolare l'eccellente crema di cioccolato al Barolo Chinato, gli albesi al Barolo, la torta sacher, la bella abissina (torta con fave di cacao), la torta di nocciole della varietà tonda gentile delle Langhe, la particolare torta alla robiola di Roccaverano e, in stagione, panettoni e colombe al Moscato o al Birbet (il locale Brachetto). Federico sostiene la Fondazione Slow Food per la Biodiversità con un appassionato impegno di consulenza: tra l'altro ha insegnato il mestiere a 14 giovani boliviani, che con il suo aiuto hanno allestito a Porvenir, ai margini della foresta amazzonica, un laboratorio di pasticceria legato al Presidio della noce del Pando.


Agnolotti del plin, brasato e bollito
Abbiamo provato Cascina Schiavenza a Serralunga D'Alba
Raggiungerete Serralunga, nel cuore della Langa del Barolo, attraverso un percorso a sali e scendi, tra vigne, torri e castelli. La trattoria è parte integrante dell'omonima azienda agricola, che produce dal 1956 le più importanti tipologie di vini rossi delle Langhe. Per entrare nel locale passerete su una terrazza (dove d'estate si può mangiare) da cui si ammira un panorama da cartolina. L'ambiente è semplice, e semplice è la cucina proposta. I primi sono quelli classici, agnolotti del plin, con una sfoglia quasi trasparente, tajarin fatti a mano da mamma Lucia, che da quasi cinquant'anni prepara pasta fresca in casa, prima soltanto per familiari e i clienti della cantina, da dieci anni anche per gli avventori della trattoria. Fra i secondi, brasato al Barolo, faraona alle erbe, costolette di agnello e, in stagione, bollito e fritto misto: tutti notevoli esempi della vera cucina langarola. Buona anche la selezione di formaggi. In questo locale gestito da sole donne - Maura e mamma Lucia in cucina, Enrica in sala ed Emanuela che si occupa della sala e dei dolci - neppure il dessert esula dalla tradizione locale: bonet, panna cotta, torta di nocciole con zabaione al Barolo, pesche ripiene e, in autunno, pere madernasse cotte al vino con gelato alla cannella. Buona la carta dei vini: Dolcetti, Barbere, Nebbioli e Baroli dell'azienda Schiavenza e di alcuni altri produttori locali; ben scelti, anche se non molto numerosi, i bianchi e gli spumanti.


Il tartufo è il re dell'autunno
Tajarin, carne cruda e vitello tonnato i must della Posta
Non cercate le stellette della Michelin: il fatto che la Guida dell’omino digomme, la celebre Rossa (di vergogna?), in un pugno di chilometri non dia stellette di buona cucina a tre grandi cucine (Renzo di Cervere, Il Centro di Priocca e questa Trattoria della Posta di Monforte d’Alba) non va a demerito di tre grandi locali della gola, ma a ludibrio della guida di corso Sempione». Così scrivevo sei anni fa della sguida Nichelìn: l’azienda da Milano è andata in periferia, a Pero; una Stelletta è arrivata per Renzo di Cervere (che ne merita 2), mentreancora nessuna è andata a Priocca d'Alba o qui, alla periferia di Monforte. Insomma, l’ennesimo duplice scandalo gastronomico in una stessa provincia, Cuneo, per due ristoranti che sono un simbolo di piemontesità ed italianità. Due ristoranti che sono tra i sommi del Piemonte e dell’Italia intera. Benpiù accorti degli autori franco-italiani sono i ghiottoni tedeschi che calano nella valli del tartufo da ottobre in poi (e pazienza se Alba produce soltanto 80 dei 1.000 quintali di tartufo bianco che si raccolgono nel nostro Paese). La D, intesa come targa automobilistica tedesca, è la più presente in questi giorni, più ancora che la I di Italia nel grande comodo parcheggio ricavato accanto all’entrata di questa bella grande casa-villa di campagna ala periferia di Monforte che ospita da qualche anno la nuova sede della Trattoria della Posta. Lasciata la sede primitiva, nel cuore del paese, lasciate quelle antiche mura che hanno visto, anche, l’epopea dello sport locale, la palla rilanciata dal pugno dei giocatori, ora il locale dello chef e patron Gianfranco Massolino splende con le sue indimenticabili dolci luci che filtrano tra le finestre, nell’oscurità dei filari del nebbiolo da Barolo, oggi ovattati tra la nebbia. Il posto è ampio, di grande piacevolezza, con le sue sale che si rincorrono, con tavoli ben distanti dove gira un servizio accurato e gentile (forse un poco lento nei momenti di punta). La cucina è di quelle che ci piacciono da morire, piena di sapore, di gusto, di buongusto: un inno al territorio. Mezzogiorno e sera potrete avere i tre menu degustazione: 40 e 60 euro, 130 quello tutto a tartufo (con 30 euro per ogni ulteriore grattata). Alla carta potrete avere tra l’altro, dopo la zuppetta di pomodoro, la carne cruda, il vitello tonnato, la grandiosa cipolla ripiena, i tagliolini ai funghi ed al ragù, gli agnolotti del plin, lo stinco di vitello al Barolo, il filetto ai funghi porcini, i sorbetti e la panna cotta, la piccola pasticceria e la creme brulè. Grandioso Piemonte nella carta dei vini. Menu medio alla carta con 60-70 euro e sarete felici.

